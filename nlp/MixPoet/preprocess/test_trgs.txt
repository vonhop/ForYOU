猛上临光殿|生擒归命侯|师心无学术|与子失贻谋
送子目力短|朔风吹我裾|心焉独如结|子也当念予
泽国登楼处|江船见月时|回书寄来使|多是客中诗
芙蓉生石壁|云锦映青松|那忆南州路|归船处处逢
叱起群龙驭|天鸡闻远空|东溟一杯水|洗出金轮红
最爱曲无毒|偏怜蟹有螯|舟中无所事|痛饮读离骚
樱桃何累累|清光映寥廓|尽日无风吹|朱实忽自落
一幅霜缣外|青青出自然|天机何敢议|珍重白衣仙
白石映心白|临潭千仞高|崖头撒手去|著步得无牢
虚廊见新月|欲暝尚凭阑|却笑关山客|偏愁独自看
月色如金波|揽之欲盈手|如何不解饮|空遣星名酒
去岁春归日|与君成别离|今年春又到|君尚客天涯
一念周沙界|日用万般通|湛然常寂灭|常展自家风
一壶情所寄|四句意能多|秋到无诗酒|其如月色何
空青老仙伯|有子爱溪山|谁信南坡路|依依泉石间
燕然高插天|烟霞日来往|而君处其间|飘凌动遐想
远来亦忌饱|出去不妨饥|向水莫许骤|偏伤肺与脾
雨后残霞褪|风前碎锦飞|自知春已去|敢恨蝶来稀
杰阁临无地|仙家小洞天|循檐自来往|非雾亦非烟
带从内府颁|枕出古陵间|却笑韩宣子|区区爱一环
尽识参无毒|明知堇有灾|安知尝试者|百死百生来
闲登溪上楼|返照射溪水|何处榜声来|前滩白鸥起
惊梦猿三咽|窥帷月一痕|无人空犬吠|依旧掩柴门
山高径路微|林深茅屋小|读易者何人|焚香坐清晓
阆苑红初露|瑶池碧半涵|春生从太极|化洽本周南
公子将归雁|幽娥不带花|愿言速成茧|鸣鴂事青麻
旧事参差梦|新程逦迤秋|故人如见忆|时到寺东楼
高台见百里|长啸海风生|为问尘埃耳|能闻鸾鹤声
巢穴通霄眼|尘劳无住心|经行及坐卧|万古至于今
阴丛含雨气|燥叶领风声|即是图边见|犹令客况清
虚空无处所|髣髴似琉璃|诗境何人到|禅心又过诗
暑气晓来清|时时闻远莺|还思故园路|松下绿苔生
拟毡安可卷|欲器不禁锤|俯拾甘赪手|昂窥任扑腮
谁把名鹰爪|天然状不殊|无心事搏击|中有鸟相呼
山上天将近|人间路渐遥|谁当云里见|知欲渡仙桥
茗碗梦中觉|荷花镜里香|凉生只当处|暑退亦无方
好花容易褪|恶草自然生|我亦徙憎爱|无情对有情
毫端不及处|精神殊可掬|靡靡听谈玄|六月添重服
梅花老山林|思与天下芳|琼花差清白|荐之守维扬
徙穴中庭蚁|争巢后圃鸠|物情犹虑患|人事得忘忧
栖鸡已登屋|宿羽复归林|不语听钟坐|默默千里心
登台不见月|空有列星光|北斗涌地出|西风吹众芳
岳力偏幽最|平遥眼一新|得从烟月望|拟作钓江人
岁晚节自抱|足见有心哉|游人从何处|带得春风来
圣主勤恤民|贪夫昧罪己|天听岂不近|骎骎未知止
不食至七日|能将礼自居|既然严像设|亦复奠朝晡
两仪坤载厚|四海母仪深|愿上菖花酒|年年圣子心
楼前淮水上|远树似鱼鳞|来帆与去棹|肠断倚栏人
帝驾陷尘沙|孤臣誓靡他|丹心期报主|白发不知家
笛弄林间月|蓑披陇上云|朱门半消歇|人笑不如君
饱食卧北窗|多少恩难补|征人捍边陲|农夫劳畎亩
霜绡才半幅|描写尽中华|城郭山林里|穷愁未有涯
逃不从幼安|放非效玄真|愿事尧舜主|或与夔龙亲
送别垂杨下|泪沾树上花|晓风吹不尽|飘泊到天涯
拥被听春雨|残灯一点青|吾儿归渐近|何处宿长亭
佳人负红颜|家在白茅渚|独怜形影时|东风一延伫
酌泉咽冰玉|肺腑生惨凛|老夫桑苎家|颇欲续水品
古木被高荫|昼坐不知暑|会得古人心|开襟静无语
天风一夜霜|萧然见秋野|兰蕙化为茅|亦有不化者
门冬如佳隶|长年护阶除|生儿乃不凡|磊落玻璃珠
珍重焦延寿|诸孙尚有碑|云何多畏忌|不著撰人谁
仲冬白门柳|维舟露梢影|日暮乌不栖|天空踏枝冷
修廊行复怯|风吹合欢带|小立避游人|佯对香炉拜
谷静鸟飞绝|天空云度闲|尔时一回首|眼底无青山
雨过津如拭|云低岛欲连|仙舟同李郭|遍适海门天
滥泉沸山巅|汍泉迸山足|一鹭饮东泉|飞向西泉浴
时携一觚酒|独向花间醉|不分汝南翁|春风自天地
饙气初郁勃|炊爨复氤氲|室中久无妇|莫讶阳台云
澄练正萦槛|高屏近拥门|偏宜云惨澹|更好月黄昏
出水芙蕖色|娟娟不异花|疗饥还疗热|菱芡未须夸
钓濑云山外|岩花瀑布边|却疑方处士|诗思涌成泉
山似九折坂|河非八节滩|跻攀复揭厉|奈此行路难
与君话无生|嗒然丧其我|静作礼空王|何处证因果
我有一寸绠|能汲万古泉|无人同此意|闲看水中天
方寻莲境去|又值竹房空|几韵飘寒玉|馀清不在风
客子灯前酒|梅花雪后天|不须横玉笛|春意满山川
野宿秋云暝|溪行晓雾寒|归心与明月|夜夜到长安
地暖树未凋|腊残梅欲放|无端景物奇|妆点诗怀壮
平生方寸心|誓开玄冥北|岁暮日月疾|我叹黑头白
松林度鸟急|鹫岭巢云低|欲问莲花社|斜阳过虎溪
下瞰十仞馀|遥瞻几千里|游客日暮时|乡心万端起
海棠花未开|枝上春禽语|东风几何时|满地飞红雨
流水当屋角|藕花绕四围|采莲冒山雨|荷叶盖头归
醉里忘形客|山中化石仙|翻同醒酒伴|作对媚平泉
秋晚稻生孙|催科不到门|人闲牛亦乐|随意过前村
端居得韵语|不作凉秋悲|快若弹丸转|知是王家诗
乡庐暗边尘|时移而事变|结屋漫逍遥|可想不可见
衣如当日白|花似昔年黄|拟问东篱事|寒香入杳茫
春衣裁剪罢|密叶间秾花|缝到鸳鸯处|行行线脚斜
马姊为玉浆|色如红玛瑙|醉来毡帐眠|不觉情颠倒
雪冒禹碑石|云埋泌草堂|早知抱遗恨|悔不挟乾粮
上方古栋宇|年久自参差|动我行人想|相看各赋诗
绝壁上千寻|隐约岩栖处|笙鹤去不还|人间自今古
有松堪系马|遇钵更投针|记得汤师句|高禅助朗吟
天连湖面阔|山到水边回|斜月挂郢树|虚舟傍石牌
水旱尧汤有|先天数可推|圣君得贤相|翻是太平时
芦深可藏人|下有扁舟泊|正似洞庭风|日莫孤帆落
夏日飞火云|枕簟访深僻|坐此松竹林|冰泉嗽寒石
城倚红云下|门临绿水滨|宝鞍驰骏马|多是帝京人
人情乐安肆|昼夜物欲婴|惟敬以直之|山立而川行
明日添一岁|端忧奈尔何|冲寒出洞口|犹校夕阳多
莫上翠楼看|望见官城渡|垂柳碧于𥮾|是郎去时路
结心缠万缕|结缕几千回|结怨无穷极|结心终不开
湖深山影碧|天净月光空|幸自无波浪|苹花谩晚风
酴醾春意好|百尺走条枚|壁立堆香雪|风流入酒杯
山僧汲空潭|惊起二龙子|百里云冥濛|三日雨不止
银缸羞作花|荧荧照锦簟|为问双眉长|何如三妇艳
秋云淡无色|溪树红可怜|是谁来领略|钓罢老渔船
进步咫尺间|一落不复上|安得勒将军|为我牵百丈
回环拥冈峦|澶漫分林坞|纵目以怡情|信美疑吾土
枕上雨初歇|庭前花乱开|春风在高树|啼鸟去还来
谷口人未归|凉风满林樾|孤村云气深|千山雨初歇
未开先食蕾|虫细若飞丝|叶底粉如雪|香宜月上时
帘外燕翩翩|归时在社前|不辞飞渡海|来看赛丰年
山崦少人渡|夕阳横钓艖|颠风捲重阴|急浪扬层波
疏林寒有叶|野水净无风|潮声孤枕到|秋色一江空
绿波回断港|青嶂荫孤村|谷萝开乱莽|汀浪浸疏园
真人栖隐处|洗药有清池|金丹要沐浴|玉水自生肥
盘石以为磴|萦纡上翠岑|披云瞩佳境|适此慰登临
却嫌暄暖甚|未腊已开残|么凤莫收去|留香过岁寒
丈夫怀远志|儿女苦参商|过海防风浪|何当归故乡
江明雨初歇|山暗云犹湿|未可动归桡|前程风浪急
晓碧上栏干|暖风乍飏扇|春台雨露深|如对君王面
至音不可收|今人滞形器|欲知古乐心|山中此声是
脆绿怜弱干|勿为霜雪侵|春风动雷雨|须长一千寻
日暮沧江上|天寒水自波|孤舟宜早泊|风浪夜应多
潮去闸头浅|潮来闸头深|浅深浑有定|不似世人心
昏昏俱守默|皎皎欲谁怜|讵意林和靖|年来亦尚玄
彭老有许恨|杜陵无句诗|如何春后赏|却是折来枝
清晨谒承明|百官仍依依|回立讯中使|君王何时归
我昔临此州|民容拙使君|子行为多谢|慰彼无毫分
京国初归日|江门晚渡时|幽怀写不尽|鱼鸟自忘机
朝向南洲行|暮向南洲宿|不钓亦不泛|爱看南洲绿
红豆生南国|秋来发故枝|愿君多采撷|此物最相思
终不得自在|即此苦何穷|愿取杨枝水|一洒朔庭空
尘中一百年|洞里一弹指|先人瞬息间|见我九经此
羌笛悲残曲|含章忆素英|关情使君阁|诗雪夜同清
解貂换美酒|半与美人醉|留半伴山翁|夜深谈世事
落叶带回吹|荒筠冒幽石|池上鸟鸣时|闲斋掩秋夕
泉争乱石穿|松激回飙响|山经读未终|猿啼孤月上
出郭望前山|溪行夕照间|诗成无和者|独跨蹇驴还
病骨倦空林|曳杖闲庭步|暗烛与寒虫|迢迢思风露
茑萝千尺翠|托根傍孤松|珍重岁寒侣|缠绵意几重
三阁变瓦砾|欢乐一时休|草没石井栏|草亦为汝羞
顺谀要领绝|书罢付函封|隶子方求益|君非卖菜佣
援琴对五岳|流响入青云|犹胜四壁立|独拥卓文君
经时久枯槁|得水即青葱|起死医无药|返魂香有功
积雪园林暮|春光独满枝|玉人闲对此|清淡最相宜
旧闻南华仙|作吏漆园里|应悟见割忧|嗒然空隐几
峨峨七尺躯|不及薄铜钱|塞外多霜雪|犹云得所天
静夜飒灵风|神君语帐中|至今双白鹄|时下五云峰
赤壁临烟水|仙人鞭石来|清风来水面|荡漾斗牛洄
不有焦尾人|谁知中郎赏|所以琴上丝|千秋发哀响
泪烛黯将灭|啼乌耿未眠|暗风吹湿梦|夜雨忽连年
一径绿阴去|隐隐花竹幽|主人地行仙|终日杖屦游
塞北为君戍|江南是妾家|遥知关外雪|只似岭头花
岳下无耆老|何从访旧闻|不知紫岩墓|更隔几重云
年老睡还少|夜长醒更多|土床烟火足|趺坐默吟哦
处处品泉流|争名不相下|岂无幽涧中|清恐人知者
暧暧村烟暮|牧童出深坞|骑牛不顾人|吹笛寻山去
高台郁嵯峨|苔色亦已古|无人看日圭|昼夜自子午
日斜未理妆|昼长人易倦|回扑砚上蝇|墨花溅团扇
上林故多蛙|尔声何喧阗|忽感自得意|写之观物篇
春色多红紫|秋香尚白黄|良工亦何意|随手作低昂
孤𪩘秀何似|碧莲含未开|谁将修月斧|𣃁取一尖来
鸳鸯离别伤|人意似鸳鸯|试取鸳鸯看|多应断寸肠
人子勤于孝|无时志不存|夜来安寝息|早起问寒暄
一道香蒲水|奔流下翠微|醉起弄珠箔|回风捲雪飞
未是他乡客|思家已断魂|明朝春色好|宿处近花村
采采篱边菊|羞将插帽纱|却疑秋富贵|天地也奢华
山馆长寂寂|闲云朝夕来|空庭复何有|落日照青苔
停骖望箕山|山色翠欲滴|美人招不来|清风满泉石
戚戚鸣岁暮|不知有春秋|肯信鲲与鹏|同作逍遥游
画君年少时|如今君已老|今时新识人|知君旧时好
老蟾明孤心|凉飙苏病骨|保此中夜存|微阳有毫发
春夕慈闱永|瑶池乐未央|管弦声合奏|灯月影交光
采采石上兰|萧萧水边竹|各抱夷齐心|清风激流俗
空闻榴五色|幽隐隔蓬莱|想在慈山里|云深长绿苔
晓佩摇苍玉|晨旗亚翠斿|新年好春色|今日满皇州
停云独倚阑|扣门问来使|云是张公子|永昌送诗至
□日过人日|开关始一游|天运长不息|新萌亦复抽
彭仙乘鹤去|闲室閟松阴|明月自来照|白云闲到今
落落幽涧石|飘飘坠叶风|妾情无久暂|君去有西东
宛转复宛转|真金休百炼|丧却毗耶离|无人解看箭
青天日如赫|亭午一星明|不敢论玄象|私心想太平
箫能妻弄玉|琴可挑文君|吹彻宁哥笛|梅妃未必闻
日净芙蓉远|春明芍药长|谁怜玉蝴蝶|正似锦鸳鸯
山居注玄穆|萝径寡轮驷|时有蓑笠人|携壶问奇字
清景持芳菊|凉天倚茂松|名山何必去|此地有群峰
红树裹青山|树里闻人语|遥问隔林僧|江村何处去
高峰御皎月|深壑泻飞湍|谁来白云里|与汝凭栏看
暮霭忽苍然|前山日将落|扁舟早归来|湖上风色恶
念别三年久|相望一舍间|无人寄消息|风雨暗前山
等闲移作塞|郑重喝成卢|莫看文怀瘦|胸吞几寄奴
晚日催弦管|春风入绮罗|杏花如有意|偏落舞衫多
寂寞云深地|山空叶落时|自怜为隐僻|莫恨月来迟
面折公孙子|堂堂负直声|安知上前议|那复有黄生
舟过嘉鱼县|买鱼人道无|青山不堪煮|弹铗看铜符
东寺留连饮|张园烂漫游|儿童望归路|一日几登楼
苍苍秋月凉|飒飒寒芦短|孤舟人未眠|霜花扑窗满
秋色飘零里|秋声淅沥中|碧云归雁尽|天末夕阳红
四十明朝是|频闻画鼓挝|残灯持自照|忽吐两三花
孤芳寡所合|百合种何因|恐尔清高病|冥途忤俗人
百里犹乡土|千年亦比邻|愿言培世德|未敢咏维新
咄哉灵运辈|竟坐衣冠辱|谁知五柳家|春雨东皋绿
愿作合欢草|夜则为一茎|与郎缠绵死|地下犹相并
朝发方良矶|莫宿白水湾|宽作一月程|须见江南山
钓艇收缗尽|昏鸦接翅归|月生初学扇|云细不成衣
渐止牛羊牧|还添雨露滋|但令萌檗长|自有岁寒姿
佛相本来空|坠地涅槃竟|久持贝多言|不垢亦不净
春花狼藉馀|六出净烦热|衲衣凝夜禅|香散深林月
商山千年菌|一朝化为石|莫令鲍靓过|截作中时食
润壑千岁资|风声万牛吼|春江縠纹面|一笑可忍不
眼心俱忆念|心眼共追寻|谁家解事眼|副著可怜心
芳时谈古调|霅浦少人同|化日桃花外|归船便隔春
有路沿云断|无人但鸟呼|半山御落日|始觉客怀孤
静院幽花馥|空庭皓月明|春寒夜更好|未有一虫鸣
池中寒冰澌|原上春草生|用心如明镜|不将亦不迎
孤峰真崛奇|凝目见太古|便悲江上山|培𪣻不足数
礼经涤匕出|叱狗不言焉|一旦鲍妻去|那知在母前
风艳霏霏去|羁人处处游|明年纵相见|不在此枝头
粗粝可克腹|生涯实有馀|尽除今世事|留得古人书
凉气度芳洲|香来水正流|时闻采莲曲|不见采莲舟
溪水虽多曲|舟行不惮赊|山山秋树赤|犹复似桃花
满室暗香浮|梅边列经史|调羹自有时|待结枝头子
鸣蜩惊早夏|斗草及良辰|共荐菖华酒|君王寿万春
饱我德更勤|青州两从事|酣饮愧无言|未尝识奇字
入林无俗物|爱客有深怀|谁得逍遥趣|风吹海月来
连峰沙似雪|迢递带沧波|好是残阳外|人稀野鸟多
徘徊立泉上|谁敢酌寒清|莫解金凿落|且听玉琮琤
君辞九州长|瓢挂泉头树|洗耳莫临流|恐有饮牛去
爵并开乡邑|官皆视大蓬|年龄高略似|须发黑难同
冬季口中黑|医之不必痊|卧蚕虽有色|而退也无缘
肌肤剪秋水|垂云出龙宫|我意得子佩|笑许无言中
遥岑谁画卦|置此荆山鼎|乍可姹女飞|千秋觇溟涬
欲息何情思|良犹本不真|群心皆有异|老尽少年人
岱宗天下秀|霖雨遍人间|高卧今何在|东山似此山
洞门双玉扇|隔岫窥云雾|袅袅三石梁|苔滑不敢度
一种天香异|千株国色倾|应怜花似脸|半醉倚华清
满地碎珠玑|向日腾光彩|昨梦穷河源|天澄万星海
绝塞闻征雁|疏篱隐候虫|故园添白发|今夕又秋风
临池写来禽|坐石呼格五|森森苍雪寒|九夏失炎午
江上多舟楫|山中有路岐|那能不来往|终是两相宜
日落西陵渡|秋来姻草萋|已无孔九在|谁问若耶溪
森森灌木阴|渺渺澄江静|一棹独垂纶|中流钓山影
湖上香稻熟|湖中鲤鱼长|网鱼煮香稻|千载荐桐香
古寺无碑刻|僧云不记年|自馀安所问|惟是爱林泉
与君共一体|有如云与霞|何意狂风吹|片片委泥沙
候火夜铛煖|松风数沸腾|茶烟轻袅袅|迥出白云层
支离抛岁月|曼衍拓心胸|好泛杯中蚁|闲消匣底龙
连理庭中木|丛生坐侧芝|未尝闻孝感|一一有兹奇
川原何缭绕|开阁吞八九|为问阁中人|望见长安不
淮上能无雨|回头总是情|蒲帆浑未织|争得一欢成
客心仍在楚|江馆复临湘|别意猿鸟外|天寒桂水长
仰服籯金训|传家在一经|况当声教远|夜柝静戎亭
岁暮白日速|风高黄叶稀|归心与寒雁|一夜向南飞
一𣂏龙井寒|未续茶经笔|林外忽闻香|僧房焙茶日
众芳各自媚|惟兰傲幽独|与世谁相知|奇石与古木
深谷煖云飞|重岩花发时|非因采樵者|那得外人知
惟不识泥土|堆根抱玉泉|虽离岩谷伴|也则翠千年
怅饮惜离群|穷边去路分|雪深山馆夜|孤雁背灯闻
椒涂承茂渥|嫔壶范柔仪|更以亲蚕茧|纫为续命丝
未开香已出|静者以心闻|日夕幽窗里|忘情赖有君
捲幔东溟阔|抛书晓月寒|松风便入梦|谁作怒涛看
刘项英雄志|争如溺爱何|宁无戚姬草|赖有大风歌
险语迫飞霆|将军惊落箸|明朝卖履人|泪洒西陵树
范侯渥洼种|出水已权奇|失身肉马群|俯首枯豆萁
幽花明曲栏|流莺在高树|解襟且衔杯|一扫俗尘去
解衣坐渔梁|水风来许许|月明不见人|幽篁自相语
腊月大堤边|春风思宛然|杨枝摇白日|烟花袅金鞭
深心探豪素|萧条无所欲|临池爱清风|坐荫数径竹
山腰一石窟|其深不可计|静听水潺湲|流作涧声细
岩洞何人道|仙凡此路分|不缘苔藓滑|石磴自流云
蒲牙长几何|已足庇玉尺|只恐如主人|潜逃逃不得
饭饱云岩粟|茶甘碧涧泉|我来无一事|危坐听山蝉
使君本人杰|挟策游蓬莱|朱颜映绿鬓|片诺雨花台
输赢每自如|万事亦何有|君且莫扬拳|输还酌吾酒
睡起当窗坐|远山侵竹斜|竹西官路口|一骑入林花
曲席纷罗绮|中腔度管丝|欢声连万井|一一拥春祺
兰草不知名|香含朝露清|花长休出叶|岁晏忌孤荣
遥望鸡鸣峰|神瀵涌如射|时听金鸡声|人间道天赦
竹根穿石嘴|松影入泉心|不致玄玄处|白云徒自深
平生不解愁|雨落听总好|此际雨声来|沈沈北邙草
我怪东风黠|暗知春欲归|尽将杨柳絮|剪作雪花飞
渔舟晚唱来|声在秋江水|月明曲未终|前汀鹭飞起
纵身尝决云|山月此晶皎|疑是七还丹|邠盼吐物表
执热宁忘濯|清心自释烦|东朝闻好语|畏日解馀暄
拔地千峰起|芙蓉插晓寒|当年看不足|今日复来看
茂树坐终日|水流心不竞|谁识山中居|万动归一静
绿房韬紫的|玉片踊重葩|公论评优劣|难私解语花
采阁闭朝寒|妆成拟问安|忽闻春雪下|唤婢卷帘看
欲歌春望词|谁是知音者|门口木兰舟|常系垂杨下
风漾钓丝轻|兰舟不碍行|一声长笛晚|江静月孤明
振衣望天汉|六翮来长风|翩翩佳公子|胡为浊世中
帘外燕交飞|天涯人未归|大儿新上学|白纻自裁衣
朝日惨无色|昏昏水气间|到淮犹数里|隔岸见尖山
秋冷骊龙卧|高垂颔下珠|紫驼银瓮里|遥想出天厨
风枝翻夜鹊|露井响秋虫|安知灌园者|不与汉阴同
西风吹石岐|鳞甲起深辙|借问去来人|谁是骑鲸客
仙人冰雪姿|贞秀绝伦拟|驿使讵知闻|寻香问烟水
老去唯耽酒|春来不著家|去年来校晚|不见洛阳花
款语途中绪|联镳雪里山|乡关何处是|回首泪痕斑
牛可理百亩|书能知经纶|耕罢究千古|阿衡果何人
相送寒潭上|船开更相望|人语隔江遥|微风自鸣浪
乌帽风前落|黄花雨后香|渊明三径里|明日共壶觞
金屑眼中翳|衣珠法上尘|已灵犹不重|佛祖为何人
山光分远近|云气异朝晡|过客俱能赋|开轩即是图
一夜春雷发|群蛰自相语|神龙岂不劳|人间要霖雨
权郎笔墨禅|往者屡参请|斯人骨已朽|妙处一笑领
并房金粟密|剪缬浅红光|莫把山丹看|临池夏日长
不见中书君|不闻老成人|为君作佳传|继者皆尖新
拔地山争秀|藏天谷受虚|云开西蜀后|木老避秦初
一朵风兰好|空生不作趺|自来根本异|宁待露沾濡
款段独行迟|揽辔亦自适|天清无片云|遥遥见山色
人不能外事|事不能外理|二障佛所言|吾儒宁有此
白云不作雨|作雨但霏微|长罨青山路|唯教翠湿衣
尔腹诚便便|何如边孝先|侏儒饱欲死|笑我非臞仙
日斜一局罢|观者谓机深|偶尔见敌手|由来无胜心
膝上横焦尾|何人识正音|汾亭空有操|不及杏坛吟
玉柄蟠蛟螭|隐见前朝字|逍遥七百言|花照瓦棺寺
彩胜镂新语|酥盘滴小诗|升平多乐事|应许外庭知
风轻杯荡漾|岸曲水逶迤|遇坎亦可喜|倒行羞接篱
望眼山连北|归心月向西|羁魂与别恨|愁杀五更鸡
杳杳河洲晚|客行殊未返|目随林鸟还|心共征鸿远
举世皆如梦|虚堂昼掩扉|几人名利窟|回首解忘机
献策黄金阙|之官岭外州|送君离恨少|江水共悠悠
柳花下阶砌|衣动香氤氲|蝴蝶不相识|亦来衣罗裙
百度看星月|千回望五更|自知无夜分|乞顾早天明
悲角奏梅花|江云冷万家|不知青女妒|却道弃铅华
老树叶似雨|浮岚翠欲流|西风驴背客|吟断野桥秋
自昔名高世|皆由艺入神|未应除扁鹊|世上便无人
天马谁能驭|和鸾驾紫微|年年清暑去|霹雳逐龙飞
暑雨润吟笺|薰风清绿绮|新蝉欺客愁|庭槐吟不止
自在疏林下|幽香满露丛|相依君子竹|叶叶是清风
园花满百种|种种足春光|百年春尽醉|才得九千场
中黄恋世乐|西域劳仙职|快哉吕子华|方台寄幽迹
宫商初不解|敢谓无知音|欲得林中趣|泠泠弦上心
贞姿抱冰雪|粲粲楚江滨|照水淡寒影|寄人生远春
紫裳苍玉佩|乞与碧纱笼|怕作行云去|人间瑞霭空
锦辔赤茸鞦|青骢间紫骝|倾城惊掣电|千里一回头
晓汲寒泉清|明月各在缶|缶空不见月|引水复在手
远屿孤烟起|林亭落日虚|青山半江影|竹里照残书
出语脍一世|不受儿辈悦|总为般若河|雅无文士筏
壮哉昌黎笔|谈笑排佛祸|不言动鬼神|翻疑触雷火
仙人扶绿玉|时亦铿然叩|振动三界中|烟霞一灵寿
玉河回宛转|丹阙对嶙峋|出入云霄上|蹉跎江海身
返照入高楼|楼中客惆怅|开楼看秋色|犹在阑干上
日落长亭晚|山门步障青|可怜无酒分|处处有旗亭
寒草才变枯|陈根已含绿|始知天地仁|谁道风霜酷
法师禅定时|万象付冥漠|至今岩前石|每每天花落
松下时调鹤|溪边日钓鱼|孤山林处士|封禅总无书
两峰高入云|特立竞萧爽|何当挟飞仙|遨游任来往
杨子谈玄宅|陶潜漉酒巾|一时俱寂寞|愁绝不堪论
柳以柔故重|枣以弱故惛|凛凛首阳人|何赖东皇君
水气含云白|山光吐雨青|帆低争拂树|过我浣花亭
早觅为龙去|江湖莫漫游|须知香饵下|触口是铦钩
游子转兰船|调侬曲港边|采花先得藕|不受外人莲
独乐园中客|朝朝常闭门|端居无一事|今日又黄昏
吾适点也志|暮春春服成|迟回绿柳下|载听黄鸟鸣
春风桃李蹊|学语鸟相唤|不可无寒芦|汀洲下凫雁
知音成死别|痛绝壁间琴|不尽西州感|衡门芳草深
鸦丛桑椹紫|蝶穴菜花黄|水鸭眠依石|竹鸡啼过墙
风光开户牖|松下日张筵|陋矣陈蕃榻|何须计万钱
一片泥滑滑|纵横荆棘树|月暗少人行|前村不知路
乔林动秋风|索索叶自语|堂堂侍郎公|高怀政如许
文殊驾狮子|普贤跨象王|新来一个佛|骑马也何妨
所借非佗物|能忘是此心|弦歌时一到|驻作武城音
难泯同胞好|每因长舌疏|若能谐妇姒|九世可同居
绛节徘徊引|天花散漫飞|高真无染著|片片不沾衣
真闲聊野服|至乐止人寰|肯为神仙误|虚寻度索山
黄河杳无际|白浪卷山回|不待穷源去|方知天上来
明月青松枝|幽人岩下步|劝君早归来|草头已多露
冥搜肠亦苦|只字得之难|作者有六义|惜哉坐一寒
偃蹇登修阪|高侵云日间|几人征戍客|跋马望家山
妥帖红云朵|迷离玉兔儿|扬州行乐地|惆怅鬓成丝
每虔夕惕心|妄意遵遗业|顾予不武资|何以成戎捷
燕麦摇晴日|青山两岸横|吴其为沼矣|倾酒任船行
夜分醉微醒|山楼半衔月|闺人犹未眠|月底看蚕叶
妾失鸳鸯伴|君方萍梗游|少年欢醉后|只恐苦相留
红英斗日开|暮落锦成堆|不藉西风力|孤根委草莱
东西耕钓窟|左右利名津|倚遍阑干曲|知几有几人
卮江海蛟□|□□母子悲|□□□□□|□□□征诗
长伴百花开|不共百花老|误却送春诗|只疑春正好
吴国初成阵|王家欲解围|拂巾双雉叫|飘瓦两鸳飞
我住浙江西|君去浙江东|日日心来往|不畏浙江风
夕阴下松间|虚馆春风里|夜窗灯火深|儿童弦诵喜
有美道乡孙|学道如学海|海水即吾泉|山下真源在
鱼行日千里|花落春三分|慎勿过溪去|矶头有钓纶
飞仙辞阜乡|玉舄留斯亭|所餐蒲九节|涧上至今青
我邑登贤载|君家父子俱|清风端一砚|五马达乡闾
坚轻筇竹杖|一枝有九节|寄与沃洲人|闲步青山月
秋荷一滴露|清夜坠玄天|将来玉盘上|不定始知圆
惊喜君王至|西华夜启扉|后车三十乘|载得美人归
叶似新蒲绿|身如乱锦缠|任君千度剥|意气自冲天
神龙泽一世|岂但三尺用|清潭知几许|吞八九云梦
金粟远飘香|霜枝寒吐萼|相将领素秋|不用悲摇落
同作金门客|相知今几年|花前曾对酒|醉和白云篇
地下多吾友|皆为殇鬼雄|夜来梦雪窦|长啸战场中
昭崖泫泉液|勃勃上云气|未遂朝宗愿|先有为霖意
合肥一都会|世号征战地|我来值明时|不识兵革事
孤鹤唳苍松|哀猿啸寒月|游子久未归|对景乡心切
池上藕花开|香从太极来|亭亭清净观|君子日徘徊
诗人善咏竹|琢磨故自修|猗欤睹威仪|千古谁能俦
春看洛城花|秋玩天津月|夏披嵩岑风|冬赏龙山雪
元帝何曾谕|京生自此疏|区区推卦气|欲撼石中书
春瓮𥬠新蚁|秋盆鲙锦鳞|高眠无一市|争羡市朝人
嵩脉来迢迢|鸡笼峰突起|不是烟霞心|貌来那得似
止水搅不动|好山邀辄来|松间寒月晚|似欠两翁催
天边登北楼|岁暮望南国|江梅与塞柳|莫问春消息
有景荣千𪩘|无私瑞九垓|水精排瓦砾|天库委琼瑰
小小红毛兔|冬肥及野鸡|连朝亲射得|跃马黑河西
飞去三千里|开过几劫春|此言谁解得|还汝日东人
霜月照人悄|迢迢夜未阑|鸳帏梦展转|珠泪向谁弹
春梦复春梦|梦好不知春|只有双蝴蝶|怜他梦里人
三周华不注|水影浸青天|不上银河去|空明击棹还
白骨苍烟晚|黄云塞草秋|貂蝉虽足贵|闻说出兜鍪
病愤无凭写|翻然试一来|谁知丘壑性|畴昔斗牛回
遵海忽南来|潮浪接紫荇|入夜梦寒光|虚寮涵素影
酒令军经略|诗旗愚树降|门前风雪大|更为尽馀缸
暂留同尔去|此语若无凭|好待莼丝熟|应逢张季鹰
伊昔芙蓉梦|于今花影连|情深看宿鹭|分我枕中天
虎落入长围|期门突似飞|乌号惊霹雳|白额藉忘归
大雅久不作|正声今在兹|虞廷赓歌日|山斗起遐思
江上采桑女|茅檐还是家|山花随结束|各自足生涯
睡起珊瑚枕|微风度屧廊|芙蓉最高叶|翻水洗鸳鸯
阁迥青林上|台孤碧雾悬|寂寥谁与晤|吟眺下江烟
水不经三峡|山犹过九盘|数家修竹里|堪入画图看
云海荡吾胸|笔随意所到|犹如剡上船|何必见安道
胜事荒湮久|高城观阁宜|均劳青琐客|馀事海山诗
呿口眼尾垂|欲喷将未发|竟以纸用事|快等船出闸
赠尔山龙锦|去谒广寒君|骋骋天河步|依依侍五云
云谷翠森森|冰霜阅岁深|已看能凤舞|还听作龙唫
终日江头坐|临流非羡鱼|狂澜嗟未倒|愁思竟何如
香使神清爽|先春为我开|微风吹不去|香自返魂来
凉雨蹴春波|曲曲随堤转|时泛桃花来|不知源近远
晚岫含残日|寒波荡远空|层栏人独倚|秋思渺无穷
一丛三百朵|细细拆浓檀|帘幕护花气|不知窗外寒
青林带平楚|杂坐惟渔樵|回看万峰里|一径入中条
未得吴公荐|空怜贾谊才|年年三月里|相忆看花来
落日荏平道|孤村未掩关|望中青隐隐|人说是陶山
得夜不韬藏|飞星乱草塘|都缘光影误|无路出书囊
桃结千年实|莲开十丈花|芦香并槿茂|应笑阿瞒家
停杯问明月|明月不能荅|相随下江潭|夜把苍龙踏
境胜日偏长|心清夏更凉|超然远览处|何止傲羲皇
湖天一叶舟|举网此生谋|几许风波恶|艰危不自由
闲随玉蝴蝶|步出花前去|不知春草生|忘却南园路
绿苞绽绀珠|红泉酝香屑|采采及清秋|汝南有真诀
小吏黄衣是|雄谭白马非|何如学方朔|割肉诙谐归
雨馀沙碛明|风起波纹乱|何处棹歌声|孤舟倚颓岸
昔贤云清音|不在丝与竹|何似奏钧天|夜半应空谷
理蔓牵新绿|疏泉放落红|敲门春午寂|有客夏黄公
驱牛耕侧坡|牛困人柰何|我念田家苦|东州苦更多
金杯阿刺吉|银筒速鲁麻|江楼日日醉|忘却在天涯
率怕人言谨|闲宜酒韵高|山林若无虑|名利不难逃
泉声日琮琤|泉水深浩渺|可爱主人心|亭中狎鸥鸟
孤臣遥浴日|沧海亦书云|愿得扶桑影|年年奉圣君
春信江南早|凄然念故乡|忽看纨扇影|转忆寿阳妆
峨峨太白峰|倚翠列霄岸|羡君乘兴归|凭栏与谁看
飞楼凌倒景|下照清彻底|时有步虚声|随风渡湖水
寻源路已尽|笑入白云间|不解乘轺客|那知有此山
舟移石头岸|路转马鞍矶|惟有长干塔|相看未忍违
逸少曾留玩|人因唤右军|鸟名加爵号|不离羽毛群
展画发古香|弄笔娱昼寂|是中亦何好|使我喜忘食
蓬上踏雪声|如行深木叶|惊起梦中人|忆得山上别
风送出山钟|云霞度水浅|欲知声尽处|鸟灭寥天远
天香浮玉露|金色艳高秋|谁似双栖者|相依共白头
巴山楼之东|秦岭楼之北|楼上捲帘时|满楼云一色
云来积金峰|影落朱阳馆|先生不出山|窗中共舒卷
入谷闻空答|溪深六月寒|松风三十里|常作九秋看
胜无良可慰|如幻亦何思|谁种伤心业|为渠出腹儿
浑如白帝峡|千里一朝还|独少阳台女|双蛾碧雾问
银杯侧西风|罗襦不禁冷|空江月落时|想象孤鸿影
中岁闻大道|炼已成蹉跎|去日一以多|来日今若何
若作如斯候|切在细推寻|如逢肾脉上|多应肠入阴
仙子来仙山|授君碧玉屑|更约三千年|去看桃花结
神物合雄雌|归来事太奇|精光犹未灭|会有报恩时
山水自空生|圣谛亦不二|溪声松风声|谁是第一义
今夜淮阳月|清光似故乡|有人千里外|对月望淮阳
江云载客愁|江色未分曙|君若回首时|莫忘别离处
邻多素心人|太朴求吾适|耕穫自有馀|似是柴桑客
叶暗辉辉度|孤明炯自知|月临光不掩|星乱影须疑
晴穫农人喜|安流舟子閒|平林戚墅铺|迥野浙西山
从古蓑笠翁|云水自怡悦|不是先生来|江皋虚夜月
不分光浮地|还函明镜奁|寒辉殊未灭|春色梦中兼
野客爱寒芳|经旬再举觞|名花不在色|美酒独宜香
何以问遗君|絓絓白玉䌷|绸缪千万丝|自妾心中抽
民归新邑去|古寺静寥寥|僧映水遮户|客随云过桥
东山月生光|照我庭中竹|道人发清啸|爱此茕茕独
众芳结为屏|左右映红药|问讯园中人|何如金孔雀
凉露滴空岩|蒲团阁初醉|呼童更煮茶|月落僧未睡
昨过瑶池上|霏霏雪有香|谁言金母好|白发已如霜
秤锤盘巨石|藏重亦藏轻|待出持衡手|一匡天下平
龙准高不高|虎颐短不短|半夜昆仑儿|两手扶银碗
何处觅消愁|春园可暂游|菊黄堪泛酒|梅红可插头
束发诵遗篇|生迟五十年|焚香端不愧|心迹可青天
珍禽解姓秦|弄语向芳春|购得从蛮女|边鸾画不真
千里来看竹|秋风欲动时|虚舟元不系|何问主人知
老以书为命|眼将书作雠|芗林与诚叟|同贩短檠愁
二月山容醒|林端别有香|心知春尚早|蜂蝶一齐忙
对酒无歌舞|看天只咏诗|唐贤文满案|半是乱离词
岁寒冰雪里|独见一枝来|不比凡桃李|春风无数开
已从三巴来|复向三巴去|借问行路难|猿啼子规语
迢递云山阻|庭花几度开|恼人双蛱蝶|飞去更飞来
扬州好明月|夜夜照高楼|咳唾风前落|笙歌月下游
雪中多日静|春富野人家|废苑荒堤外|谁知改岁华
沉香为马栈|翠羽为马房|马饮葡萄酒|旁多红粉妆
所事既非主|不归将若何|门前五株柳|空惹北风多
新声虽自知|旧宠会应移|无令枣下吹|便作一枯枝
水性本来弱|渐寒成此坚|东风有时到|几日是残年
草色依稀绿|花稍隐约红|一般难道说|如醉在心中
酒喜小杯饮|诗快大字书|不知人世上|此乐更谁如
江涨行无路|西风又打头|颇闻商妇怨|自作贾胡愁
双睛碧珠莹|四翅青罗薄|但知逐飞蚊|不复顾黄雀
行仁隆治道|偃武为生灵|恩施周遐迩|熙熙万国宁
不喜追风骠|尤憎竞渡船|宁为之反殿|怕著祖生先
塞北长寒地|由来□物华|不知羌笛里|何处得梅花
□瓮三杯酒|方床一觉眠|天涯万里客|如此过新年
久羡流觞事|重寻曲水湄|山灵应有约|岁岁好花时
玄云杳无迹|湾水尚漫漫|山月一何皎|流光溯急湍
短梢尘不染|密叶影低垂|忽起推篷看|潇湘过雨时
两驼侍雪立|终日饥不起|一觉沙日黄|肉屏那足拟
滕六雨天花|南枝香斗白|琼玉两模糊|冷笑从君索
青山寂无人|空陂澹流水|垂杨不胜春|摇摇蘸清泚
松柏何青青|下有将军墓|犹疑论功时|屏退独倚树
乌头疗白头|种药堪自足|日长陟高坞|心洗千挺玉
去岁中秋夕|维舟楚水滨|可怜今夜月|犹照异乡人
清林不知暑|一觉群鸡鸣|野圹气森飒|天空夜虚明
道大光今古|功成付圣明|超然群物表|但见四时行
枯荄没古基|駮藓蔽丰碑|向晚微风起|如闻坐啸时
燕南春色老|燕北草初肥|露冷野花瘦|月明江树稀
不是因三秀|名堂意自深|要居森戟地|毋忘采芝心
蜀道天下险|王尊叱其御|何况鸡鸣道|今随六龙度
九龙吐香水|兹事已千秋|道是本无垢|年年浴未休
昨蒙记云萍|得得睹台星|君宜厚自重|绝似前金陵
我诗虽云拙|心平声韵和|年来烦恼尽|古井无由波
橘里争棋叟|壶中卖药公|苏柑肥似瓠|盛不得樗翁
送君若浪水|叠叠愁思起|梦魂如月明|相送秋江里
感君刺臂恩|聊此休六翮|夜来警露声|时堕清音栅
驱马渡南涧|涧水清且驶|蹀躞未肯前|磊磊青石子
春晚独馀芳|风回带酒香|美人偏爱看|因似御衣裳
诗家在东皋|鸡林价争售|作者复几人|风月三千首
英英岩际云|相将庇幽独|肓风自震荡|慎勿憾我屋
群峰列如掌|传闻是九华|仙人不可见|千古閟烟霞
木落空山静|秋风肃羽毛|雄心思击搏|狐兔竟何逃
何年姓此渎|天设岂无因|五百年来我|题诗过暮津
造化栽培久|秋光逼草堂|天风无禁约|吹散广寒香
一足不能行|神仙宁此留|祇以形之似|高踪何处求
明月为我至|终夜与徘徊|犹恐双扉启|清光欲去来
一心聊自适|两膝报平安|烟艇南溟外|浮云细细看
胡羯宁知分|中原欲并驱|设兵生建武|堪与赤眉俱
空斋袅松竹|欲去更惆怅|何日是归期|南窗梅蕊放
偶逐微官去|暂掩林中宅|手种茱萸树|归时高几尺
劣女还闺合|痴爷看日头|几生亲骨肉|不共戴天雠
荡漾前溪水|萍开自不妨|蛟龙吞作雨|玄泽满天香
除却祖生外|馀皆在下风|老奴口耳小|安得肖司空
冰解初分窦|波平便泛舟|岸花红吊影|沙鸭绿昂头
禁殿安蚩尾|骚人逐毕方|何如栽此草|有火自能妨
杨柳垂千缕|风吹挂玉楼|美人怜不折|欲系紫骅骝
野径行无伴|僧房宿有期|涂山来去熟|唯是马蹄知
被发卧盘石|红颜朝日光|有鸾自歌舞|不嫁长沙王
向晚适幽兴|行吟下村路|前溪一抹烟|轻罩千行树
人来认海棠|却讶枝条弱|嫩蕊不胜春|生怕东风恶
藏六自为巢|巢莲岁久交|支床犹耐辱|曳尾敢辞嘲
夜气春融和|曙光晴皎洁|漠漠碧云端|斜露清霄月
虺蔓奋长须|累累明月珠|休传酿酒法|万一误分符
邺下然萁句|淮南布粟歌|相煎容不得|奈尔二人何
瘦容无住著|举手评来宾|不是无言说|虽穷不讳贫
古藤生洞口|不遣游人入|酌酒坐藤阴|飞泉忽相及
春晓慈闱启|君王奏问安|和声调嶰管|欢颂献椒盘
灯晦客无寐|床空夜不眠|凄凉心下事|月到小窗前
一岁两逢春|皇都景物新|发生何处早|甲拆验庄椿
自有此山扃|疑与浮世隔|清风袭我裳|竹下有来客
落寞经秋尽|蚕绵未着衣|酒狂诗欲发|已被菊花知
是谁挼蓝染|千条万条碧|我欲问东风|东风澹无迹
课馀自哦诗|诗罢还教子|时时视橐馀|质鬻市薪米
明农君早归|荣宦世多巧|呼鹰自贤豪|行歌饭牛饱
一梁对一柱|绰绰自横陈|谁拟复谁即|温然无故新
水落星滩口|风恬滟滪堆|乘槎皆估客|应载蜀山回
往岁桐江雨|今冬桂岭风|疏枝饶冷蕊|孤操见春容
如盘而柄圭|崇祼以为器|秬鬯次第陈|岂容忘古意
儿童娱膝下|母子话灯前|却忆江湖上|家书动隔年
莫问前朝事|但看江上台|平明拾翠去|薄暮踏歌回
梧叶落满地|西风洗九天|鹤声明月夜|曾此系吾船
戒饮长防病|停杯愁不禁|计量轻与重|愁比病还深
无花地亦香|有鹤松多直|向此奚必孤|山僧尽相识
夜月三杯色|晴荷十亩香|若教兴世念|不甚觉风凉
水远高于席|山青欲入船|鸬鹚漫自在|出没大湖天
横杖坐松下|看云起遥岑|惟应陶靖节|会得此时心
采芝堪疗饥|煮石亦可餐|怅望商山老|浩歌蜀道难
野色满庭户|昼凉清景佳|一双白练带|飞上石榴花
一雨日夜零|阶前草更青|西风忽萧飒|残月照空庭
常随山上下|忽限江南北|共是忘情人|何繇肯相忆
鸡声茅屋午|霭霭墟烟白|市散人亦稀|山空翠犹滴
一门三刺史|四代五尚书|他族未闻有|朕今止见胡
登临常患远|游览不能继|此景对门墙|箯舆日三四
行云都是梦|听雨甚于秋|㶁㶁盈阶水|时时一尺流
终秉循良笔|难逃俗吏媸|不知三考绩|课最竟何须
秋山草木落|樵夫日相寻|幽歌出空谷|金石有馀音
枕石云犹冷|看花日未斜|应疑金谷胜|不是石崇家
昨夜三更后|姮娥堕玉簪|冯夷不敢受|捧出碧波心
地坦容车马|城空绝戍楼|几家烟火在|风露冷松楸
数战数败北|宁非将略疏|收功一匕首|安用读兵书
关山一只雁|霄汉两三峰|借问门前水|依然万折东
寒瓜削成菹|入眼犹自绿|借问长安儿|此味还知不
昨夜君王来|守宫辞残血|欢至方识愁|玉阶盻春月
大树秋霜老|新亭落日孤|登临时极目|风景未应殊
山风吹女萝|细雨石上起|湿尽石边松|还作溪中水
芳草知谁种|缘阶已数丛|无心与时竞|何苦绿匆匆
月色幸自好|元无半点云|移床来一看|云月两昏昏
今朝捲帘坐|时见一花飞|不惜芳菲尽|春风稍稍稀
春雨蛟龙变|不妨苔藓侵|苍苍孤直者|空洞本无心
疏散永无事|不眠常夜分|月中松露滴|风引鹤同闻
真驭遗踪古|寒泉泻石清|养源人莫测|流润济苍生
五岳行踪僻|三山去路遐|何如北窗外|坐卧九莲花
丈夫怀慷慨|胆上涌波奔|只将三尺剑|决构一朱门
山人爱长生|辟谷亦云久|何以济朝饥|紫芝大如手
千里骅骝气|飞阳尺素中|可怜曹霸在|泪与汗花红
共绾同心结|那知有别离|对人争忍说|不敢画蛾眉
子美诗之圣|尧夫更别传|后来操翰者|二妙少能兼
岭路萦纡合|泉流诘曲通|田毛无岁旱|山课与耕同
百岁已逾半|知复几寒暑|此事当究观|勿共俗子语
独坐鸣虫起|秋怀已不胜|西风窗下度|木叶洒寒灯
逢人询往事|四纪未能忘|一掬伤心泪|无由到渭阳
畲客石为田|田肥宜石粪|英州石太多|燔石无人问
薰风酣绿树|午日思黄鹂|的的罗窗梦|西邻可得知
北巡寮采合|舟饯此江浔|晚别隔烟浦|犹闻横吹音
棹发江声急|烟深树影微|沙鸥如有识|来往傍船飞
昨夜东风多|花神莫之禦|玉立对幽人|十分尽情吐
空谷谁能问|幽芳独占春|不知湘水上|何处吊灵均
胜日游郊外|岚光入眼新|桃花开万树|又是一年人
散下渚田中|隐见菰蒲里|哀鸣自相应|欲作凌风起
东洛打空城|北邙连废阙|怀古动悲吟|远客生华发
秋浦绿层波|月明愁奈何|移船湘女庙|曾听竹枝歌
巫阳生绣户|春色满雕床|揉将花瓣碎|分得口脂香
春日洛阳陌|纷纷来往人|落花如有意|飞逐马蹄尘
修己师曾子|为人谋必忠|信诚交以道|传习熟加工
太羹有馀味|大乐无繁音|茅斋坐白日|冥契千古心
有美云堂树|冬生翠负霜|少阴精自固|名以冻青香
既历覆船冈|更嬉西岸圳|俛仰旧游心|光阴迅一瞬
江南季夏天|身热汗如泉|蚊蚋成雷泽|袈裟作水田
寒月出东岭|流光入浅廊|万心函片晌|一缕未消香
为脱田文难|常怀纪渻恩|欲知疏野态|霜晓叫荒村
蜀张与蜀花|乡人相解后|人存花更腴|人去花亦瘦
天寒关塞远|水落洲渚阔|已逐夕阳低|还向黄芦没
三峡连明月|九华多白云|伤心江上望|春树绿纷纷
幽兰有佳气|千载閟山阿|不出阿兰若|岂遭乾闼婆
独绕烟村来|共兹玩云月|细雨夜已阑|深意殊未歇
一朵朝来吐|闻香识是春|天将香所自|密与岁寒人
望月捲珠帘|窗风灭银烛|一榻下陈蕃|千秋见鲍叔
风光摇陇麦|日华映林蕊|春情重以伤|归念何由弭
天上和羹事|巢由不忍闻|疏花将瘦影|闲卧一溪云
六月凉风发|飘飘吹客槎|持竿向溟渤|挂断海门霞
四贤堂外月|颜色满空梁|千古贤宣慰|中心一瓣香
粲烂朝霞色|峰头幔作亭|长城一万里|天接太行青
夕宿犹疏雨|昕朝睹大明|重光符景贶|熙事庆升平
郡中卧病久|池上一来赊|榆柳飘枯叶|风雨倒横查
尚自畏四知|于亲岂忍欺|种蓝有助者|拔去不妨奇
涉江朝采莲|涉浦夕采兰|送欢三峡渡|忆妾六盘关
故国三千里|名禽十二红|白头供奉在|挥泪湿东风
东峰五十三|西峰四十八|同为百一峰|细细数奇拔
本是青春鸟|生来便唤翁|几多头白者|怀抱尚童蒙
天水浮金印|云山作画图|禅钟惊鹤梦|云影落昙芜
卧云云无心|听松松有韵|快哉耳目中|吾今亦同分
轮囷一片峰|宛如黑云吐|犹疑肤寸合|解作人间雨
山霁行尤喜|虽泥亦自前|不知吟思苦|忽到断桥边
隔水唤渔子|抛罾客上船|渡头人过尽|白鸟傍舟眠
云合虹腰断|风回两脚斜|浅滩屯宿鹭|高树竞栖鸦
珠藏泽自媚|玉蕴山含辉|凭君细调护|至宝人间希
琴尊虚槛里|独坐有高人|月映桐花夕|风归柳叶春
芦花秋水涨|不见客帆归|惟有云边雁|翩翩南向飞
谁种山中玉|空闻天上槎|只今尘似海|便拟竹为家
落叶随飞鸟|疏砧答暮蝉|悠悠戍楼角|凄切万家传
主人不相识|独坐对林泉|莫慢愁酤酒|怀中自有钱
东坡真天人|落笔蓬莱宫|何如赤壁笛|一鹤横秋风
气留脐可煖|唾使面自乾|无怨亦无恶|此腹如此宽
初学苦支离|闲心自得师|纤毫皆帝力|无语付天倪
古井无渊源|千秋自涵养|日暮汲人来|洞然发清响
秋风林下起|乱叶正纷纷|只可醉时看|不堪愁夜闻
潮来舴艋正|潮去舴艋攲|士生那无学|学则气习移
怀仙津步翳|凡圣隔两尘|长统植园果|老幼分甘珍
常恨闲行少|匆匆忽解鞍|秋风尹家宅|更得暂盘桓
五马俱何在|孤云得所哉|山光悦人面|丰胜未归来
春江风浪生|细雨多芳草|梦随归雁飞|片时千里道
真火本无候|时人休强猜|要知端的意|无去亦无来
野树花初发|空山独见时|踟蹰历阳道|乡思满南枝
拍岸鱼遗子|排檐燕引雏|有生俱有欲|情爱岂其无
千古慈云岭|诸方南北行|江波与湖水|极目两分明
山俗尚古野|五家同一村|何曾苦谢客|人自薄闲门
一掬终天恨|千年苦海深|蓼莪曾有句|宁了古人心
老夫饶白发|背立桃花树|寄书匡庐僧|春山共来去
寒风夜萧飒|门外白皑皑|窗破何须补|从他雪入来
被冷明光夜|兰香画省秋|清时闲法吏|吟倚白云楼
日暮西风起|吹侬两泪飞|那能如白露|一路洒郎衣
炯炯平生心|白日青天在|深山南斗高|无夜不再拜
垒石疑天造|飞来小赤城|阳乌出海后|如有彩霞生
密蕊与繁枝|参差间竹扉|红芳虽自媚|绿刺罥人衣
万里长江客|东风过裕溪|不知今夜月|何处听猿啼
观莲忆濂翁|因得风月趣|忽然光霁生|乃在过桥处
少年骑骏马|意气两相骄|驰骋春风里|人看满渭桥
缄蕊怯寒风|清香已暗通|数株篱落外|生毓任元功
一叶烟波艇|如乘银汉槎|秋来万里兴|浩荡属谁家
泬㵳银浦阔|缥缈客星高|却笑枚乘赋|空夸八月涛
细书妨老读|长簟惬昏眠|取簟且一息|抛书还少年
长羡空空如|虚空生冷籁|扫尽万顷烟|盈盈不下带
落日事搴陟|西南投一峰|诚知秋水浅|但怯无人踪
想归归未得|悔醉醉还频|不料湓江上|题诗送晚春
秋山枫叶赤|春水鳜鱼肥|独傍渔船去|沙头雁不飞
虚室昼生白|清风袭衣屦|圆蒲燕坐人|泠然欲仙去
我忆谷口孙|气貌清而腴|山潜三十年|吐此百卷书
问我家何在|山深多白云|岩前泉溜下|对语不相闻
山川秀而明|所居必名贤|主人虽凡骨|不慕衍客仙
野坐分苔席|山行绕菊丛|云衣惹不破|秋色望来空
玉路试新妆|盈盈照秋水|不是芙蓉花|颜色应相似
岭北荆榛路|城西浦溆深|白鸥时自下|知尔海翁心
山色和云暝|松阴间竹疏|隔岩啼鸟处|疑是子云居
碧草微茫处|江天欲暮时|想应农事隙|刍牧自相宜
长啸临高台|白虹贯四野|龙泉与太阿|汝乃知我者
小阁瞰清池|荷花镇长见|吏休苟得暇|只携书一卷
桂树及冬荣|瑶草待春发|唯闻鸾鹤声|寥寥上烟月
飘飘水中洲|杜若秋渐长|暗香洒寒流|时激清泠响
怪石胆瓶窟|从天倒插花|九阳一样泽|生意为何差
向晚菱歌起|风平水不流|鸳鸯两相逐|飞过采莲舟
地远隔亲面|惟凭一纸书|句终辄应诺|直是听于无
冬林覆草合|兀坐雪云停|避世栖金马|无人知岁星
寓此曾三夏|重来隔五年|溪山亦良是|怀想转凄然
楝叶迎新候|菖花发美祥|忧勤宣内则|嘉宴助时阳
散步至西园|草莽充庭际|稚子好为除|恐有草中蕙
酌水钵盂中|水味甘如醴|为有老龙蟠|山僧不敢洗
蕉叶何尝落|乾时可作书|绕庭三十树|人道绿天如
栋梁乃不取|得地且深植|妖娆紫薇花|岁晚犹伴直
蒲叶清浅水|杏花和暖风|地偏缘底绿|人老为谁红
绿藓深迎步|红霞烂满衣|洞天应不远|鸾鹤向人飞
数掩围柴荆|王维画不成|尤怜月中影|特地起诗情
南望越王台|千峰罨画开|分明团扇里|招得过江来
久洽烟霞赏|风花入讨论|龙声腾海外|徙倚独开樽
圜峰耸于前|鸣泉绕其背|若使画成图|谁云非傅会
江静月在水|山空秋满亭|自弹还自罢|初不要人听
点检春风事|瓶花最可怜|本根不知处|犹自向人妍
红润剥龟脚|黄香炙马鞍|山僧持净戒|同坐不同餐
映水俱知笑|成蹊竟不言|即今无自在|高下任渠攀
吭赤羽毛苍|华亭雪羞比|昂昂警露仙|翻作辽东豕
云山知几叠|山静云亦迟|道人衣带润|伸脚打眠时
悠悠转小棹|漾漾逐浮萍|载酒和嘉月|投篇吊独醒
千舆翠羽盖|万锜绿沈枪|定有葛陂种|不知何处藏
马嘶白日暮|剑鸣秋气来|我心浩无际|河上空徘徊
瑞雪飞琼瑶|梅花静相倚|独占三春魁|深涵太极理
复收旧鸾魄|来作新蝉耀|临妆人巳亡|倚面向谁照
白云已出岫|复此还山谷|幽人卧其间|常抱白云宿
结屋倚晴岚|移舟系夕潭|五湖烟水阔|只合老江南
佛郎通上国|万里进龙媒|晓日开阊阖|虹光射玉台
桥夜寂行舟|天影淡空水|独有无事僧|往来明月里
欲问庵中事|人驯虎亦驯|杨梅几番熟|谁为惜馀春
盥手天池水|熏毫海渚香|翻成多少帙|台石尚辉光
本买王猷宅|兼开蒋诩园|不须期二仲|好客但过门
诵经凌虚台|留骨希夷峡|何似学刘伶|未死先荷锸
菜叶阑干长|花开黄金细|直须咬到根|方识澹中味
花径宿烟霞|柴门来杖履|枳壳自春风|芭蕉又春雨
东西游走倦|家敝苦渊明|五子何须学|从他自耦耕
翠雨何曾湿|苍云本自低|湘山不可到|转觉望中迷
学尽百禽语|终无自己声|深山乔木底|缄口过平生
钿合收残黛|香风吹绿衣|闲来消永昼|非是效班姬
朝暾媚花木|户牖延荣光|新沐晞我发|悠然成坐忘
众响渐已寂|虫于佛面飞|半窗关夜雨|四壁挂僧衣
春去休惊晚|夏来还喜初|残芳虽有在|得似绿阴无
峥嵘十尺幽|谁辨白公留|试唤香山丈|时时解点头
横浦江南岸|梁家闻世贤|一株连理木|五月荔枝天
李枣栗银杏|橙梨柿木瓜|杨梅与金橘|不让满园花
浚极疑无底|丰棱定有因|沈沈中夜月|照影属何人
落落栋梁具|阴阴冰雪姿|曾经钜眼识|登用合乘时
溜亮语交交|闲枝且托巢|鹰鹯尚黄口|侧目在高梢
鸾凤不相待|白鱼困密网|但讶鹿皮翁|冥冥任所往
昨夜西窗雨|不知何树声|今朝团扇里|看得最分明
吾人真铁人|畴昔已百炼|携家过残年|来吃随堂饭
开轩向芙蓉|红绿如捧拥|游鱼定相忘|时见花光动
我有江南屋|春深草映门|湘帘低不捲|宝鼎夜常温
今闺久无主|罗袂坐生尘|愿作吹箫伴|同为骑凤人
谁种楼前荔|周天几岁星|子随心地赤|叶到岁寒心
近戍离金落|孤岑望火门|唯将知命意|潇洒向乾坤
寄语天涯客|轻寒底用愁|春风来不远|只在屋东头
洛浦风流雪|阳台朝暮云|闻琴不肯听|似妒卓文君
谁将一拳石|弃此湖水边|老梅盘拿春|玩弄到何年
镜好终双照|妆成覆绿纱|墙阴休洒泪|恐作断肠花
南园夷且旷|水木凝华清|天开景明淑|仰见昔人情
过雨琅玕润|凌风翡翠寒|何年沧海上|拾得断渔竿
避贤初罢相|乐圣且衔杯|为问门前客|今朝几个来
白发生今年|绿酒且今夕|每有忧生嗟|岂为勋业惜
白纻好裁衣|长短与身称|岂无旧所著|贵自故人赠
洛花肉红姿|蜀笔丹砂染|生绡多俗格|纸本有真艳
春日映朝霞|新妆出绛纱|开帘惊宿鸟|倚树落危花
烟霞变陂水|山照暖枫林|不听舟中语|谁知江上心
君许身比稷|视饥真己如|免吾学颜帖|乞米李大夫
楼近绩溪石|石镜明于镜|聚爱楼头人|照面照心性
道言有身患|佛说无生乐|问生何以尊|为汝解其缚
坡陀度小岭|轩豁见平湖|但醉梅花下|民家酒可沽
楚人菰米饭|越女芰荷衣|风土将相近|家园犹未归
履卑惧名高|居群忌行独|不见歌钟家|白日卧金谷
片片落花心|悠悠飞絮意|清风明月中|此风不可企
飞云流远浦|旭光荡风林|去住倏不滞|可拟达者心
搦管似有神|落笔惊风雨|岂是谢元晖|何如孔文举
汝母生邻死|安能向汝持|祇今衣裼在|空使血痕吹
新雨蕉叶大|云根生昼阴|只此可永日|何必弦鸣琴
山侣念别久|云芽寄荜门|竹下一烹啜|幽人时与言
谁道梅花早|残年岂是春|何如艳风日|独自占芳辰
小犬吠林颠|莺啼曲槛前|山深人少到|日拥野云眠
东林金马寺|南亭金马关|往来皆马客|试问谁者贤
桃花随意红|柳枝向人绿|山人夜归来|独上兰皋宿
月宇开天镜|高楼试晚妆|秋风吹桂树|双燕语雕梁
清源财赋窟|但富商与贾|笙歌满画船|谁识运丁苦
一疾缘医误|孤踪住世慵|泪痕添沫水|名字见峨峰
生死归殊俗|君王命妾来|莫令青冢草|生近李陵台
寻常忘物我|浑不涉希夷|梦落秋坛冷|从教斗柄移
玉蕊琅玕树|天香知意薰|露寒清透骨|风定远含芬
洒洒琅玕枝|既洗愈秀雅|莫作风雨声|有客南窗下
恨题玄都观|欢入武陵溪|花面无今古|人心自笑啼
百战方夷项|三章且代秦|功归萧相国|气尽戚夫人
折为督邮腰|悬作山人室|殊非濮上音|信是泗滨石
霜菊尤宜晚|才开一两葩|不随蒲柳变|索性待梅花
士女匆匆散|溪山寂寂然|龙舟闲似我|阁起向沙边
忽得三巴信|郎归未有期|只言风浪险|不是薄情儿
粤客龙须席|吴娘鸭嘴船|一声兰桨发|惊起月中眠
尘中不可居|何似远游好|便欲凌风飞|乘秋拾朱草
月明阶悄悄|影只腰身小|谁是鶱翔人|愿为比翼鸟
倚崖坐孤石|北对五老峰|中有千尺虹|挂断岩上松
帘帏照明雪|美人起常早|行看玉阶上|一夜长瑶草
曲径馀榛路|穹碑剥藓痕|空廊僧不住|邻媪为开门
镜悲鸾独舞|射感雉双飞|早认色空是|晚知婚宦非
密幄千重碧|疏巾一拶红|花时随早晚|不必嫁春风
相见能几时|相思复万里|愿作南浦云|随君度江水
天坠白玉簪|矗作君家林|忽尔天籁发|珊瑚环佩音
自嫁单于国|长衔汉掖悲|容颜日憔悴|有甚画图时
老树冰霜晚|孤花天地心|翛然怀远韵|相对意弥深
夜雨生白发|怆然青灯语|日出愁更深|应知不关雨
老鹤爱云栖|石洞自天凿|秋风时一声|飞云散寥廓
皎皎冰玉姿|挺挺苍翠质|精白一寸心|常捧中天日
浪说三遗矢|犹堪一据鞍|君王不自试|耳目信人难
芳原晴睇望|隐隐见荒林|鸟向青田去|云还碧涧阴
至今千丈松|犹伴数岩雪|不见纤尘飞|寒泉皓明月
香来著吾怀|先想纤纤手|果遇赠香人|经年何恨久
艺兰北涧侧|涧曲风纡馀|愿言植根固|芬芳长慰予
多求待心足|未足旋倾覆|明知贪者心|求荣不求辱
董氏娇娆性|多为窈窕名|人随秋月落|韵入捣衣声
尊嫜有严命|妾不获从夫|去去犹回首|谆谆别小姑
斜日清源北|浮云岱岳东|故山归路好|不得与君同
偃蹇复何为|把经倚庭树|忽惊山鸟喧|登楼看秋雨
今日寻此梅|危行石涧东|花神欲宣令|万铎悬春风
我琴未弦时|浑然心与耳|自从识开指|反为琴所使
拂儿虽草创|日用最相亲|莫遣维摩室|潜生庾亮尘
一自饭胡麻|仙踪隔彩霞|空馀双涧水|流出碧桃花
文犀无处觅|金锁已尘寰|满目沧江迥|渔舟自往还
浮云看世事|如水见交情|此道令人弃|悠然想太羹
秋风雪月天|花竹鹤云烟|诗酒春池雨|山僧道柳泉
路缘清涧转|门对白云闲|每每看图画|令人忆故山
春雨欲晴时|山光弄烟翠|林间有高人|笑语落天外
结庵已忘情|植竹更端操|迢遥月上床|习静谁能造
深浅生涯足|浮沉世念轻|莫贪钩上饵|去作鼎中羹
昼永卷书困|时闲挈杖清|草虫空踯躅|巢燕费经营
密叶秋逾润|幽花晚更妍|去来谁是主|试问白头禅
二月江南道|关关春鸟啼|欲知游子梦|芳草白云萋
弭棹月三更|秋砧断复续|听砧了不愁|翻理无愁曲
谁道林莺老|金衣薄更新|春来复春去|老却听莺人
苍髯拂翠羽|有意伴臞仙|共结岁寒约|村烟望水边
戢戢红葩静|亭亭翠幄深|可希金玉誉|恨是未虚心
素面倚栏钩|娇声出外头|若非是织女|何得问牵牛
此日故乡酒|应怜千里违|是处萋萋草|王孙归不归
樛枝卧龙蛇|冷蕊缀冰雪|千里故人心|今年为谁折
物理窥开后|人情照破时|能将一个字|善解百年迷
岁晚风号寒|琅玕半吹折|虽残栖凤枝|终抱凌霄节
晓色桃蒸霞|春阴柳垂雾|为问桥下船|沿流到何处
步屧越台上|诛茆越台下|越王复何在|松风自潇洒
泥沙埋自昔|嘉号得今传|未试真风韵|那知启自天
寒潭明似镜|秋半净于扫|携酒荡兰桡|月出林端早
天寒好风日|清香透窗纱|谁知蜜脾底|有此返魂花
远逐风尘路|遗书满目愁|思君不成寐|月上看牵牛
人皆知道德|性命岂精详|今知孔孟外|别自有主张
白发贫江南|青衫老江北|井渫人不食|伊谁为凄恻
江南仲春天|细雨色如烟|丝为武昌柳|布作石门泉
青帝留行迹|岩前春不归|尽从霜与雪|君看碧依依
灵剑经年匣|决云谁为高|报人如有道|何忍问吹毛
花摇知白鹭|水落见红螺|一片萧疏雨|声先到芰荷
含情辞汉宫|一去天万里|欲写琵琶词|无由献天子
我托南车去|君挐北辔还|相看一梦里|好入画图间
千山鸟飞绝|万径人踪灭|孤舟蓑笠翁|独钓寒江雪
动静贵一如|妙处非块坐|高人定不死|枕此白云卧
园果垂丹实|园丁日夜看|未曾供寝庙|不敢献中官
欲待此君醉|窃分凤尾馀|他年杀青手|高节为君书
自知身是患|常谓道无名|欲作闲中友|随缘论养生
人争汉口渡|日落阳台坂|鼓吹隔岸闻|楼观排云见
田中多峭石|苍玉乱攲斜|怪似湘中见|封域近长沙
独鸟下高树|遥知吴苑园|凄凉千古事|日暮倚阊门
远师不染性|持此遗陶公|三径虽云好|了知色是空
我爱通羊好|宗英迥出尘|文章与政事|今复见何人
国破山河在|宫庭荆棘春|衣冠今左衽|忍作北朝臣
掩关麾俗子|裂网禁畦丁|台下鱼相贺|溪边人独醒
鱼乐吾亦乐|其如网罟频|渊深饵不取|百尺虚垂纶
白发悲心事|青阳逼岁除|江城回客枕|寒漏四更馀
积雪连旬晦|江空岁晏时|客途偏感慨|忍诵蓼莪诗
与月隔一簟|去天争半篷|若无篷与簟|身在大虚中
园中有奇货|雨满瓜芋田|一饱吾已足|望山思悠然
岁去归何处|灯来伴此身|分明无事夜|也作不眠人
压枝高下锦|攒蕊浅深霞|叠彩晞阳媚|鲜葩照露斜
悄悄禁门闭|夜深无月明|西窗独暗坐|满耳新蛩声
荷芰藕生莲|每忆心中苦|拟掇断根苗|丝结千千缕
古墓石棱棱|寒云晚景凝|空悲虎溪月|不见雁门僧
得一万事毕|一居何所安|更能忘却一|即此是金丹
花蛇及干蝎|亦疗脑旋风|乌头勿单使|麻黄更要芎
暝色兼荒远|初分浦淑烟|应知汉江佩|月竹斗娟娟
峭节虚容物|清标直中绳|杖有削圆厄|提携先模棱
翩翩凌波仙|静挹君子德|平生出处同|相知不易得
并与杞同赋|旧尝闻雪堂|先生澹无欲|亦复爱清香
母德思齐盛|天心奋豫初|青晖凝辇路|佳气拥宸居
不种忘忧花|但栽怀梦草|梦长在君傍|何惜忧终老
畎亩心常白|江湖眼尚青|悠悠今古路|一一短长亭
原非人力建|造化琢磨成|一枕游仙梦|蟾波白昼生
支机何代石|风截秋云根|一叶下人境|坐令台榭尊
处处逢头路|头头是故乡|本来成现事|何必更思量
有客秋到山|山高月色大|持赠明府行|相随到呈迈
何处寻春信|江南路渺漫|夜深山月白|疏影隔窗看
恩酬期必报|岂是辄轻生|神剑冲霄去|谁为平不平
手持黄竹竿|独钓烟江浦|夜来不醉归|买蓑为秋雨
一艇烟波里|垂钩傍月亲|风尘回首地|多少未归人
野阔早霜明|林空凉吹动|一犬吠人来|松窗破秋梦
绚丽繁霞彩|荧煌瑞锦堆|夜深疑睡去|日暖怕慵来
白鹿仙车去|无人猎古台|空馀烟峤月|曾照越王来
山雄云气深|树老风霜劲|下有考槃人|超摇得真性
清飙动萧瑟|翠樾减婆娑|却爱夜来月|满窗寒影多
黄昏雨气浓|喜色满南亩|谁知一夜风|吹放门前柳
我爱山中住|山中秋复春|白云长罨户|来往断无人
举国听桓子|呼天诔孔丘|可怜倚楹女|徒为鲁君忧
寒飙荡月华|桂树渐无叶|一叶落人间|变作阶前荚
许负往昔矣|天纲今何之|谁知千载后|复遇林君奇
海日忽沉沉|云含雨气阴|通天一道水|吹作瀑花侵
旭日明春涛|晨风发清扇|瞥尔吕梁洪|飞湍去如箭
夏热秋逾甚|寒梅暑亦开|无尘管城子|幻出雪枝来
何以高吾枕|北窗扬晚飔|莫将周蝶辨|虚拟上皇时
人为天地心|体焉天地同|病于有我私|不能相流通
水花分堑弱|山木抱云稠|更宿招提境|还同惠远游
摘玉毁珠玑|蒙庄有深旨|向郭不能传|千载付吾子
局上闲争战|人间任是非|空教采樵客|柯烂不知归
扫地夕阴满|把杯江月生|绿蕉三五叶|先已著秋声
月出大江白|山近高城青|我归掩蓬荜|君去逐浮萍
轻薄如蝉翼|择兮风未休|烦劳汝威重|镇压彼轻浮
狙裹周公服|优蒙孙叔冠|无论𫘤儿女|神亦被渠瞒
寒云栖短柳|疏雨洒平芜|不见旧诗客|空怜水满湖
科头不出门|岁月已忘记|燕含花片来|知是春归去
乐奏天恩满|杯来秋兴高|更蒙萧相国|对席饮醇醪
美人汲深井|夜久井泉冷|独向明月中|徘徊顾秋影
疳疮生眼畔|疳血化为虫|即渐侵于脑|和睛变作脓
意气争官河|赳赳轻乃公|恒有脱死士|藏活为船佣
矫劲神偏古|孤高韵自清|终令众恶草|不敢傍根生
记得南园路|垂垂一树春|不知风雪里|还有弄珠人
白石洞间路|吾家在其中|琴窗与书阁|一半是云封
鸿雁隔春水|鹡鸰宿浅沙|翻飞共迟暮|终尔栖云霞
四壁人声绝|榻下蚊烟灭|可怜翠微翁|一夜敲打拍
片水涵烟岛|三山在屐前|秦皇何太苦|驾石倩神鞭
碧虹跨平湖|远岫参差映|门影入波圆|五十三明镜
凉天挂新月|寒竹影萧萧|幽人正无寐|桐叶响终宵
兀坐掩房栊|捧心讵娇态|闻说金张儿|懒出堂前拜
断鸿嘶极浦|远笛破寒烟|独夜三江客|归帆八月天
倾心曾向日|在手幸摇风|羡尔逢提握|知名自谢公
寄声谢轩帝|不必奏钧天|一碧九万里|横吹铁笛眠
峭壁空翠湿|幽林烟霏清|峰巅忽长啸|疑是孙登声
水石成芳岛|云林蔼暮晴|波光涵万景|不必问蓬瀛
云起有真意|水穷无尽心|盘洲宁涸泽|天下要甘霖
柳暗春风远|花飞香梦残|夜深明月度|寂寞玉雕阑
愚者昧其觉|贪生还一梦|不见餐霞人|唯见古时洞
白石映青苔|百丈深见底|临流问楚客|何似新安水
昔人怀故主|季世绝贫交|汝胜炎凉者|年年归旧巢
素艳羞妆额|红膏妒雪肤|宁临白刃死|不受赤眉污
汉使楼船出|三山隔海波|灵槎不识路|还解到天河
情知故旧长|话觉寒宵短|何如𧏖珠连|未许茧丝断
虹截江雨收|龙驱岭云散|渔屋起炊烟|舟人日晡饭
霞佩缀仙班|春风拥髻鬟|应无世间梦|怅望碧溪湾
失意穿罗袖|缘情恋绣床|妒遗衣上粉|狂觅酒边香
百中巧争能|一呼眦欲裂|眼底无秋毫|空中有毛血
关晚牛羊下|城高鼓角清|道傍迎候吏|马首拜诸生
高谢三公府|来耕五亩园|园中有何好|老子笑无言
流水小桥西|东风路欲迷|渔郎莫回首|不是武陵溪
山人水竹居|画图看更好|十年不归来|茅屋秋风老
跂跂有足蛇|脉脉无角龙|为虎君勿笑|食尽虿尾虫
孤根春意动|忽放八九花|莫将稀疏看|清香浩无涯
久雨闭园扉|未识春深浅|啼鸟破微晴|茸茸草如剪
秋高山气佳|木落江水静|意固不在鱼|鱼惊钓丝影
山中多药苗|往往发香气|不知采药人|曾嗅此香未
出山逢老人|入山化黄石|千载石人前|纷纷拜行客
西戍夕阳晴|东城石镜明|有山名八字|供作两眉横
老马宁为驹|即且或甘带|名迹吾不嫌|全生聊远害
雪埋凤林寺|浪打鹿门山|今日江风恶|郎船劝不还
灵地无纤翳|洁庵无点尘|琼蟾圆皎皎|光透九天明
池水欲成墨|古碑临罢时|闲从崖石上|风雨挟蛟螭
风转万年枝|冰开百子池|多男应禖祀|瑞气恰来时
霜鼓四更转|冰轮三丈悬|冲寒又上道|忆杀画船眠
便欲开船去|因君更写蕉|要知相忆地|叶上雨潇潇
警雁避罗舠|江长起未高|眼𢬵一饷后|看到入云梢
谤言三至后|直道叹何如|今日蓝溪水|无人不夜鱼
造化抟清气|秀出天城山|青松伴僧老|白云如我闲
落日船头浪|春风江上山|家园几千里|却向梦中还
寄语采莲伴|谁知莲苦心|齐桡翻弄曲|若个是知音
欲与梅为友|常忧不称渠|从今断火食|饮水读仙书
人道时苗事|怀廉不近情|犹胜尸素去|行李属归程
万山围欲合|一水去仍遥|不识方干宅|桃花满路飘
罗幌寂无人|玉阶秋草绿|永夜不成眠|飞萤照华屋
亭上可率饮|林间宜率吟|每于诗酒里|寓我率然心
劳鲂莲渚内|汗马火旗间|平生血诚尽|不独左轮殷
辈行有后先|志节无今古|君看锦绷儿|楚楚已可数
十年归旧隐|不听蚤朝啼|却向蓬蒿里|昂藏对竹栖
一蹶陨平芜|神灵为汝道|下有思子人|上有伤心草
目极江天远|秋霜下白苹|可怜南去雁|不为倚楼人
夫君活国手|爱此隐仙字|行再出刀圭|可使民久视
妾心如石坚|望朝复望夕|夫归傥不信|全身化为石
青山明夕阳|白鹭立秋水|忽闻渔笛吹|令人思无已
一雨众山绿|姚江春水生|云林回首处|方觉去舟轻
南风吹我襟|独坐邀明月|心事寄朱弦|可对青天说
窈窕东北峰|到眼佳有馀|行人日攀缘|岂知供我娱
千里及归鸿|半天河影东|家人森户外|笑拥白头翁
官失学四夷|寂寥洙泗滨|至此每再拜|西方有圣人
海上游梅福|吴门更不归|仙源流夜壑|何处有花飞
吴越争雄日|区区在用兵|空馀争战地|无处不高城
三步五步廊|千株万株雪|阿大故濯濯|与雪斗清绝
郁郁烈洲树|宛然江水间|行人自不上|妒杀道金山
平台依渌水|喧静称垂纶|祇恐非熊兆|江湖异富春
朝来送归客|复此长河湄|立马折杨柳|已无前日枝
绿橘阴虽改|青山色自新|偷闲时挟册|来访读书人
颢气自澄穆|碧波还荡漾|应有凌风人|吹笛君山上
映水一枝开|春从笔底来|高楼漫吹笛|终不点苍苔
月届今宵望|圆殊昨夜看|澄湖秋万顷|涌出紫金槃
奋迅鸣沙碛|欢娱佐玉堂|阅音思魏武|解秽笑明皇
右军墨池月|照我复照谁|千里忽相到|中峰多病师
望乡白云中|家本白云下|白云何当来|化为千里马
爆竹烧残岁|家家把一杯|西湖元自好|只是欠徘徊
渊澄如止水|泉活有馀波|梅到清香处|君应风味多
佳人天一方|岁暮音书绝|一枝持赠君|犹带去年雪
五王同帐日|花萼正辉光|一自玉环入|齿寒唇亦亡
五色曾呈瑞|绿毛从古稀|碧潭凝染色|逐藻长毛衣
久不陟岩扃|秋光宛如昨|白云满地流|忽听松子落
知音惭李令|问我复何为|道义惟添睡|功名只有诗
近者虽似小|远望却成高|要知深有力|腹上逆生毛
野眺旷无际|泼空云万重|无心闲点染|港口出渔翁
水阔秋光变|乡心在客船|高楼见红柚|诗意写樊川
坚轻筇竹杖|一杖有九节|寄语朔州僧|闲步秋山月
日永三星正|风薰万宇凉|要知垂艾意|期与庶民康
朝醉长安花|夕醉襄阳月|至今花月间|不见醒时节
扰扰复扰扰|浮尘飞不了|回首望京华|云边过一鸟
欲识古人趣|当玩古人心|古人既自得|视古犹视今
神龙生九子|谁道不成龙|灵泉本在田|为雨疑乘风
荧荧枯蚌中|急雪洒不灭|西风明日晴|双花为侬结
后皇权植物|奴婢遍江干|绣蹙一林橘|高擎黄玉团
洪江通海潮|朝往复暮来|岊水下洪江|何时逐潮回
清晨策蹇驴|正见梅花发|独往灞陵桥|千峰乱飞雪
江上春潮静|舟中日似年|不须生羽翼|无事即神仙
穴土谁为洞|温凉欲自私|人间有寒暑|坐此岂容知
丛生山上下|影在月中央|受性老弥辣|开花晚更香
倚竹候秋声|闲苔伫明月|时闻宿鸟惊|微风动林樾
短桥流不去|回波相激鸣|度我幽寻屐|千花隔岸明
涪山信有灵|送客六月雨|晓行如深秋|午憩无点暑
平接上峰去|忽从林莽颓|奇情供一径|并送此中来
按拍坐君侧|珍珠一线长|歌喉本鹦鹉|赢得作鸳鸯
抱叶微沾露|临风响遏云|偶然鸣木末|非欲使人闻
阿堵本何物|贯朽殊堪羞|空囊留得一|千古钦清流
嫩叶生初茂|残花少更鲜|结根龙藏侧|故欲并青莲
磊落终休矣|艰难晚见之|罔知当世事|殊悔少年时
对舞鸣仍和|双飞去复回|归家千载远|丹灶付苍苔
寒溜浸幽壑|危亭点翠微|忽惊双鹤唳|有客款荆扉
兰吐宜清夜|香惟风露知|露华多在蕊|风势不成枝
秋日更可畏|所宜惟暴书|反身还自笑|均是蠹书鱼
少女拜新月|临阶幽意多|但祈夫婿贵|不愿似嫦娥
山上白云深|云中出飞瀑|回看不见源|疑从天上落
玲珑白玉斝|置在翡翠盘|清池明月夜|怪尔生秋寒
时止则须止|时行则可行|时行与时止|人力莫经营
矗矗万琅玕|风枝带露寒|何当傍金阙|天子御楼看
冷馀红浪破|消尽紫沉烟|正是愁无托|杨花忽满川
片影云边没|孤声月下微|云霄千万里|何似故巢归
寺甲于江左|身迎入禁中|如何净居殿|饿杀老萧公
忆昨登临日|卿云正四翔|重来穷目力|天末起祥光
独坐倚山阁|山深树影重|客心何所寄|云外两三峰
言笑不可觅|暗风吹庭隅|开门见萝月|恍惚照髭须
古苔矶上立|钓为月明垂|夜半清歌起|无鱼钓得诗
柳墙高于花|怒飞方可至|奇哉游夏徒|吐辞作雄翅
柳桥通窈窕|客辔按玲珑|蒲剑一溪绿|酒花双颊红
一囊置我琴|一囊置我笛|明月照寒江|扁舟吊采石
濯锦江头树|移根药砌中|只应春有意|偏与半妆红
郴阳古名邦|四座拱山色|秀气钟异人|阛阓俨仙宅
寄书向知己|不解作家音|男儿铁石志|总是报君心
谁言府中居|自得山中乐|独醉还自醒|无人事酬酢
遗殿空长闭|乘鸾自不回|至今荒草上|寥落旧花开
落叶频惊鹿|连峰欲映雕|此生诗病苦|此病更萧条
朝朝一味豆|对对几缸兰|风动香逾远|不禁人倚栏
春水绿迢迢|空江自落潮|桥头两竿日|烟外酒旗飘
浪道渔家乐|供输亦未闲|君欲长安稳|隐于徒隶间
众评白傅谥|谁得乐天心|小太宗英主|临朝谥醉吟
天畔数声钟|听之清思发|独起步空阶|但见空山月
天时不可齐|天心不可违|君子能知天|手转丰凶机
贱宜人弗齿|贫遣日劳心|不著新诗句|春愁那可禁
山涧雨初收|涓涓水乱流|树根一片石|童子坐牵牛
野航谁谓小|恰受野人身|载我欲何向|五湖烟水滨
藜杖同僧扣|应门野叟闲|放他猿摘果|莫把白云关
林日不到地|溪风常满船|雨馀黄犊健|天际白鸥眠
乾坤有精物|至宝无文章|雕琢为世器|真性一朝伤
江县春光早|红梅却放迟|是谁枯彩笔|写得向阳枝
不作风波民|已铸赫胥印|同好岂无人|望崖行少进
边书犹插羽|世用在持矛|空言客何务|问事其少休
深林四无人|徙倚白云坐|山风日暮来|吹我鹖冠堕
苍云何处飞|白雪一以快|君莫问竹林|兰亭幸犹在
天下梅花主|扶桑文字祖|这个正法眼|云门答道普
曾无千岁人|安见千岁实|聊效昔所投|琼瑶报非一
携妓东山去|春光半道催|遥看若桃李|双入镜中开
珠箔上银钩|春花压翠楼|笙歌何处响|鹦鹉对人愁
倚棹春江上|横舟石岸前|山瞑行人断|迢迢独泛仙
一与刘园别|春风到海隅|墙阴草争绿|留得屐痕无
迟迟晓履移|欲去犹返顾|了了知心人|一笑隔烟雾
种麦不种芝|芝生在中阿|至今芟麦人|兼唱采芝歌
秋香五株桂|谢氏还几株|要识乾坤中|鲁国今一儒
芳草递春风|三山立桂丛|柳条随驾绿|花蕊上林红
春前一寸雪|春后一犁金|万里烟瘴息|九农和气深
举善甲期会|凿城计户口|所在置沼池|积水良可久
茅屋临溪口|小舟䌫初解|月上渔灯黑|溪翁方捕蟹
客心同日月|昼夜转双丸|那禁云山里|江流更几盘
月下弹瑶瑟|花前弄玉箫|宫沟水清浅|信是不通潮
决去先生勇|怀安二子惭|向令犹在坐|楚市赭衣三
小水通大河|山深鸟宿多|主人看客好|曲路亦相过
荒凉野店绝|迢遰人烟远|苍苍古木中|多是隋家苑
谁谓籊籊竿|乃不如劲草|北风动地来|直节未易倒
娇态殿馀春|芳名艳花谱|樽酒暖风前|僛僛为君舞
天外五峰攒|盈盈袅翠鬟|长风吹海树|指点认家山
箨脱始犹青|粉滋旋变紫|斩伐不须加|森然自堪倚
春风双眼开|落日孤帆去|相对默无言|悠悠渺云树
道不远于人|乾坤只在身|谁能天地外|别去觅乾坤
四出花中异|三开格外芳|名高评月品|韵胜霸秋香
谢客怜高会|西池春草生|谁知深洞里|还共听新莺
何处观朝阳|日日天东极|吾人孤凤鸣|长向朝阳立
阴生为月窟|阳生乃天根|阴阳互相长|天地寂无言
帆开建业水|人上豫章台|许令蛟腥起|滕王雨色来
平生独爱山|日日频跻攀|自得山中趣|结庐万山间
万山飞不出|有屈向谁伸|寄语弦歌宰|留心且为民
君归一水遥|魂断木兰桡|赖有南轩竹|清风慰寂寥
独鸟怨遥夜|冷萤明远陂|且弄碧萝月|莫问出山期
苍根封古苔|空腹餐冻雪|老意暗生香|丁宁勿轻折
江都全盛日|锦缆引龙舟|画楫三千女|空馀邗水流
完得一局棋|除此一袭衣|何去何来兮|白云共依稀
独舞依磐石|群飞动轻浪|奋迅碧沙前|长怀白云上
峰高觉涧深|山转疑路绝|村远投宿迟|松梢挂新月
雾鬣如无笔|霜蹄不带埃|直言明眼著|若个是龙媒
长日开闲境|春风美鼻雷|黄䌷依旧暖|牙鼓莫相催
为余三月住|寄食赞公房|却问香积饭|何如太乙粮
昔闻云中仙|遁迹人间世|青松将十围|苍鹿亦千岁
麦畦微雨过|日照青湿湿|牧童坐短蓑|牛卧寒鸦立
有人抱幽真|偏适林野趣|要之等喧寂|乃是安心处
栏外见春迟|朝来雪一枝|不知初发处|误道已残时
晨兴坐兹谈|而亦坐兹食|为言同寓子|尚念埴者力
夜思经世务|神倦方熟眠|晨朝气清爽|良心还烱然
湖上烟花暝|湖中丝管催|木兰双桨在|何处莫愁来
壁上烟森森|道旁石齿齿|举头不见人|但见前人履
蝉性极清高|愁吟类楚骚|炎天风露薄|度日亦嗷嗷
百年嗟荏苒|千里痛萧条|忍逐东流水|无期任所飘
篱菊抱香死|化入岁寒枝|依然色尚黄|雪中开更奇
母老儿亦老|何幸得生全|故乡有敝庐|菽水尽馀欢
渔师来卖鱼|船小风荡漾|得钱瞥波去|不怕江流涨
叔慎骑乌马|僧伽把漆弓|唤取长安令|共猎北山熊
两椅熨秋竹|一帘捲霜藤|山风长夜寒|兀兀挑青灯
附渚依汀者|丝纶掌握中|共悲名利客|故醉武陵中
重锦褰妆幕|轻罗换舞衣|钗头双燕子|先向社前飞
脱帻吏休后|凭轩风快馀|瀑泉增濑急|新叶补林疏
先人旧所理|汾曲有田庐|何意求闻达|弹琴自著书
促路蜉蝣短|雄心日月长|玉床飘穗帐|犹自恋余香
索文僧送纸|赌酒客争棋|定要全无事|何由更有诗
雪学嵯峨山|山似霮䨴云|云山何以辨|云白山色青
读易苦解事|阅世涕横臆|如何中天日|未见群阴息
急涧无停流|行云那得定|不息奔竞心|山林亦非静
烂醉君莫辞|宁忘前日事|瓶罄罍复空|开窗读老子
冰溪时咽绝|风枥方轩举|此处不断肠|定知无断处
饮马月明里|晓窗闻洞箫|夜深人不见|竹露滴芭蕉
微月淡芜城|飞萤纵复横|蛙鱼凉亦乐|跳港触荷声
中宵棹讴发|菰蒲翳明月|月黑君忽行|恐堕蛟龙窟
日落碧簪外|人行红雨中|幽人诗酒里|又是一春风
蜂翅初试黄|豆蔻花渐吐|小姑未许人|不敢下堂步
有意寻幽胜|跻攀固所怀|如今岭路稳|鞍马不须回
斜日回塘静|红莲花半开|双双鹡鸰鸟|窥影去还来
前山无夕阳|犹问夕阳洞|天寒人不行|山僧出相送
楼上吹箫罢|闺中刺绣阑|佳期不可见|尽日泪潺潺
心绪浑无定|春空百尺丝|梦随蜀帝魄|啼血向花枝
善处忧难作|能持事自修|腹心无外物|蛮貊亦怀柔
老火未甘退|稚金方力征|炎凉分胜负|顷刻变阴晴
三尺云根石|七弦焦尾琴|清风生指下|弹出古人心
六合同一色|二仪混莫分|何处瞻亲舍|茫茫尽白云
自来烟雨景|最是大通多|两浆迟迟度|江风未起波
一岁犹未满|九泉何太深|唯馀卷书草|相对共伤心
槿花不见夕|一日一回新|东风吹桃李|须到明年春
彩舟停画桨|容与得攲眠|梦破蓬窗雨|寒声动一川
参军玩世者|醉德不醉名|天地馀抔土|古今诵达生
参差江上笛|长似怨湘君|况复离群夜|高斋月下闻
昨日枝头红|鲜鲜染人指|今朝寻不见|已在污泥底
月晕大于屋|明朝风或雨|幽人总不出|斗笠久挂柱
狼来咋吾羊|猩来窃吾酒|汝为百兽王|不闻一声吼
暮宿见山亭|翛然心境清|饥民不忍听|那更候虫声
散影玉阶柳|含翠隐鸣蝉|微形藏叶里|乱响出风前
如梦复性坐|寻思境外忙|因缘开利钝|语默自清凉
欲别牵郎衣|郎今到何处|不恨归来迟|奠向临邛去
净居都葺了|馀地盖斯堂|不用栽萱草|无忧可得忘
既具顶门眼|逐得少林髓|南山梵王宫|规模自唐始
洞是何年辟|寻幽我乍来|拨云餐石髓|朵朵莲花开
灵岩竞吐秀|百卉四时开|不假栽培力|天然锦绣堆
涧沐爱深冷|晨光净如练|日出发未晞|白云满吾面
湖光初照耀|山意转氤氲|望望空明合|水天何处分
烟渚轻鸥外|晴峦画鹢前|何须苦联句|触眼白云篇
以此叶阴凉|代彼青琅玕|但恐本质脆|不堪期岁寒
行李晚萧萧|挑云过野桥|料应无别事|只是访渔樵
不可无此君|种得百千个|试与较风流|此君可无我
送君出南郭|江城春正明|重烟暗花柳|何处滇南程
晚日欣帘捲|凉风觉袂摇|远吟高兴遣|长醉宿愁销
主龙何处是|烟火两三椽|静卧知龙德|他时或跃渊
天台采药客|此地菜留名|流水年年恨|春风岁岁生
小月来相照|双眸老更青|人间无限事|且对静观亭
天池方半亩|半亩尽荷花|借问荷花主|蓬莱是主家
厓松何苍苍|下护幽人屋|夜寒不作声|为让幽人读
尽君一夕欢|滞我三百里|风波仕路间|相知亦能几
高低度岭频|清浅涉涧屡|恐已入天宫|山空无人语
何年流水恨|昨夜小桥春|纵有相逢地|都无可寄人
妾住小水边|君住青山下|青年不可再|白日坐成夜
月白天宇高|仰见明星烂|坐久不闻钟|舟人夜中饭
春云欲作雨|浮浮山带生|卧听芭蕉上|萧萧一夜声
朝同猿鸟吟|暮与麋鹿游|吾生有良愿|舍此当安求
阿旁□□□|严霜杀人鬓|刺□日千□|十年皆□尽
宜春新燕帖|正旦颂椒花|乐遇重熙日|东风改岁华
侵晓披头出|临窗教八哥|唐诗吟未会|一句只弥陀
风隐正扬舲|帆流带夜星|殷勤不肯别|似惜蒋山青
乘风发衡阳|徘徊此秋色|不因寄书来|休误上林翼
放闸冷泉亭|抽动一天碧|平地跳雪山|晴空下霹雳
客里逢秋景|思乡倍怆神|依然今夜月|不见去年人
杜门聊守拙|利禄念俱灰|旧雨曾来客|如今雨不来
草堂尘念少|岩壑有幽期|夜月孤山鹤|春风五柳诗
啄木觜距长|凤皇羽毛短|苦嫌松桂寒|任逐桑榆煖
斗醉石亦醉|无量不及乱|独醒谁得知|憔悴沧江畔
小瓮今朝熟|无劳问酒家|重阳明日是|何处有黄花
今观益公帖|老气肃锋铓|孙氏青毡永|宜开宝墨堂
谁把银河水|直从天半倾|好流人世去|一洗四维清
夜雪没毡城|闻箛三两声|漫山是猎火|照著汉家营
野船春浪急|烟柳夕阳低|流水南还北|行人东又西
不须冰与雪|自作一瑶华|人道水仙子|芙蕖是一家
节义穷方见|高名荐玉京|一封天子敕|千载故乡荣
雨过苔痕净|庭空日影迟|好怀谁会得|啼鸟在花枝
黎仲者谁子|将来夺宋香|饱自宜村舍|心先献尚方
霜白玉堂砌|乌啼锦树枝|小儿夸解笛|莫向月中吹
大醉一斗馀|条条似鲸吸|小窗风雨中|写竹难免湿
昨别征西幕|神闲务亦闲|此中可高卧|何必是东山
盛世适亲逢|楼台得地雄|无形兼有象|俱在太和中
通身百杂碎|谁解成褫得|鸡足紧收藏|当来问弥勒
瓮面蛆浮玉|槽头水滴珠|未能如茂世|聊与义城俱
迎气来归胙|宜春祝降祥|皇心勤治切|应喜寸阴长
萧寺吟双竹|秋醪荐二螯|破尘归骑速|横日雁行高
雨过江皋净|风来庭槛清|此君故人好|入夜听秋声
八月江气清|凉风吹不歇|扁舟忆远人|长歌对秋月
故里琴樽侣|相逢近腊梅|江村买一醉|破泪却成咍
月高长握笛|风急骤添弦|欲问来何处|青天但默然
巅崖出飞泉|百尺散风雨|空质丽晴晖|龙鸾共掀舞
池水清且涟|萦转牵曲镜|照见柳叶斜|不似莲花正
亭亭员干直|剪剪翠轮齐|叶散夜叉样|恶名谁品题
博山燎沉水|凤巢拥群娃|双烟结一气|烂漫凌紫霞
小鬟弹啄木|写出林间曲|空闻剥啄声|虚堂耿华烛
巧剪鲛绡碎|深涂绛蜡匀|残英枝上隐|逾月逞鲜新
采苦南山下|载咏采苦诗|舍旃复舍旃|此味人得知
山空云气收|风定水声歇|双髯发短歌|轻舟荡斜月
暖风欹绣帽|霁色称华裾|拾翠郊原遍|欣然共小车
快马金龙鞭|独出西苑子|道逢探丸儿|劫持是郎主
槛外当熊立|人情见亦惊|翩翩后宫女|冯媛独驰声
鹏抟九万里|篱𫛩飞咫尺|所以达观人|亦各适其适
日日花枝上|新声变转娇|何如逐鸣凤|天上协箫韶
心不择时息|书不择时观|达理意无碍|豁如天地宽
秋尽菊都荒|蜂犹采蜜忙|何如龟缩壳|此际已深藏
兹行览得失|抚己动兢愧|暮景尚可鞭|毋使寸阴弃
峰在西天竺|青莲千叶开|佛应无妄说|或恐是飞来
月色初元夜|花香剪彩春|而公高阳客|翻作独醒人
祖德道场下|往来三十秋|白头方问法|朗月特相留
幽花照寒泉|秋光翠欲滴|扁舟彼何人|遥遥渡空碧
载酒听莺语|春风到处吹|鱼峰如有约|蜡屐正相宜
朱夏郁蒸时|晶瓜碧玉滋|疏帘三尺雪|小簟一枰棋
人已就船眠|犬知何处吠|雨来闹秋江|全似茶铛沸
刘阮林中路|苏黄渡口津|不知之楚客|何似避秦人
云顶白泉飞|珠箔千重挂|仙衣惊尽湿|彷佛香炉下
幸有先人圃|宁辞灌溉劳|丛生诸菜品|最爱抱娘蒿
山中兰叶径|城外李桃园|岂知人事静|不觉鸟声喧
窗外芭蕉雨|檐前蟋蟀声|如将不平意|相诉到天明
北关怜翠幕|不是厌朱楼|故来呈燕颔|报道欲封侯
情亲由得意|得意遂情亲|新情终会故|会故亦经新
秋至池阁静|天高林薄疏|西园有佳处|那得与君俱
文杏作雕梁|卢家白玉堂|武陵双侠少|下马入垂杨
铁石挺孤标|冰霜抱贞素|一笑桃李空|嗟哉岁云暮
烟波愁独立|罗袜不沾尘|请佩人何去|谁邻江上春
我意岂在酒|衔杯聊乐天|客来同一醉|客去独高眠
汩汩寒流细|烹茶取漫流|有时来枕畔|添作一丝愁
白马看如练|苏台故是台|西施当日醉|飞向掌中来
花叶虽相似|青青有本心|亦知霜雪苦|不忍负空林
但爱梨并栗|不传琴与书|乃翁莫惆怅|它日举篮舆
魄依钩样小|扇逐汉机团|细影将圆质|人间几处看
已作亭下别|未忘灯下情|吟今欲就枕|更漏转分明
耕田消白日|采药过青春|有水有山处|无荣无辱身
缩席此相逢|摄衣遽然别|何以把赠君|清风及明月
花魂偏作妖|鬼血藏金碧|腐草亦成文|点点留斑迹
翩翩贤别驾|展足来帝乡|已见呈甘露|他年看凤凰
极目天涯路|孤帆千里归|倚门人不见|唯见白云飞
衰鬓频添白|病眼不成青|秋色无聊赖|寒光满户庭
我乐非君乐|君忧非我忧|蓬蒿与溟渤|终老不同游
问讯跛挈师|汝今亦知有|棒打不回头|乃尔能掣肘
能怀望乡思|慎勿上东楼|海气常常雾|淮声故故愁
悠然濠濮邻|会心岂在远|鱼鸟时亲人|不觉白日晚
斫破夜叉头|取出仙人掌|鲛人满腹珠|𫚔鱼新出网
迎风如欲斗|彻曙不知啼|旧得尸卿术|栽花总似鸡
东方之既白|睡仙方展眉|夕惕无遑逸|不息纵天机
三赋成会稽|四集始东楚|一洗凡马空|斯文有宗主
三十已专城|斯亦未足贵|潘舆归故乡|吾乐宁可既
只道沙坑近|招之阿那边|不知风雨夕|能过小溪船
思涩不自胜|援笔真欲迷|那堪屋漏雨|供此不尽溪
生长阳台下|分明见汉君|孤弦弹破梦|恍惚一行云
蔚蔚傲霜叶|亭亭绿池畔|莫言盈尺材|要是凌云干
二十学从戎|白头犹异地|谁知黑河流|尽是征夫泪
梳头看明镜|中有春蚕丝|明镜不解语|少年安得知
金蓓锁春寒|恼人香未展|虽无桃李颜|风味极不浅
怨莺新语涩|双蝶斗飞高|作个名春恨|浮生百倍劳
高人自无偶|独向亭中坐|日落山风来|时闻松子堕
朝登青石岩|十步一驻马|亦有红颜人|倚马立岩下
春色三分二|人生七十稀|蝶魂归蚁冢|花瓣泊鱼衣
多许明是多|少许明是少|倘遇苏摸棱|恁处讨分晓
卓锡飞泉流|人天大欢喜|来既无心来|止应何处止
桂树淹淮客|椒丘寄楚辞|风流沧海上|何羡习家池
辘轳何所用|注兹玉晶盘|阴山雪欲下|榻畔鸣琅玕
不及莲根好|泥中得偶生|鸳鸯花叶下|双宿到天明
河洛忘归路|东寻大吕亭|委心曾十载|不是爱沉冥
蚊眉自可托|蜗角岂劳争|欲效丝毫力|谁知蝼蚁诚
兹楼当胜地|高望极崚嶒|欲睹青天色|还须上一层
水上春霞明|花开几千树|不是避秦人|人疑避秦处
半抹红花满|山城物色新|楼台三界晓|花鸟万家春
春归阆风家|功入天匠手|能将五色云|点缀当户牖
长谷水千顷|青天月一轮|有尘飞不到|何处却生尘
双鹤栖华表|仙山自此通|云霞自扃锁|尘土若为攻
归路山花发|欣然折一枝|动容扬古路|不堕悄然机
金丸手自摘|色味香三绝|从来天者全|风韵迥然别
出游杳何处|迟回伊洛间|归寝忽成梦|宛在嵩丘山
采摘日盈筐|香生比目房|食多能益智|本草有仙方
净洗碧娟娟|颜色如少年|窗前风收雨|阶下笋行鞭
谁与一毫端|示此无垢相|迦叶不可招|始悟色空妄
卒然辄舛错|检点已千里|改是胡以预|造次必于此
尊酒为君开|醉来忘去住|清夜对床眠|梦残蕉叶雨
世事皆浮云|人间几朝暮|不知溪上山|犹有桃源路
东家亦有施|西家亦有施|不知花阿那|空自颦娥眉
佞幸传呼至|师臣伛偻迎|暮年灵寿杖|幸自可扶行
乍拂芳池远|还窥绣幕重|莫将花片蹴|飞舞满筵中
流传葛仙翁|此溪尝化龙|抱朴今何在|闲来问古踪
一雪顿能晴|江山万里明|故胜茅屋底|空听滴檐声
十月见蘼芜|青青似春浦|岂子歌长春|春色不敢去
点额有墨痕|剖腹无素书|俗视如顽石|仙骑上太虚
春风试茶处|潭上葛花开|去尽同游伴|伤心此独来
呼童汲清泚|怡然坐临池|谁能知我怀|细雨来催诗
曾排公子难|会是美人恩|偏馀歌舞意|潇洒叩柴门
幽鸟啼自哀|秋风竹枝怨|哀怨情岂胜|月明寒影乱
贾侯怀六韬|家有十二戟|天资喜文事|如我有香癖
空濛天外林|璀璨岸头石|何许放舟回|寂然方自得
乱山波上远|片片似修眉|山下蘼芜草|春来感别离
云水最饶处|轮蹄无到时|夜蟾生佛面|春雪印僧眉
芸阁藏诗谱|忘言对项斯|竹阴环短榻|况复月明时
麈尾竖新义|字字天机流|其柰溪边石|顽愚不点头
君留剑水浔|我卧弁峰下|十书九不到|思君无日夜
积雨初开霁|柴门掩薜萝|空阶堕梧叶|露冷月明多
幽谷生灵籁|虚岩落翠微|行吟兴未已|日暮竟忘归
块破擎拳出|盘行转眼空|救荒非小补|粉骨不言功
他乡逢素节|何处觅黄花|白发登高懒|将钱向酒家
独坐檐宇间|林端瓷清赏|空山日落时|满屋秋虫响
妾作下湖莼|郎作上湖莲|莲衣易飘落|莼丝长缠绵
片石翳云根|隐映波光晓|君看直钓翁|机静忘鱼鸟
窗中采莲舟|落日菱歌起|坐见浣沙人|红颜照秋水
楚岸云空合|楚城人不来|只今谁善舞|莫恨发阳台
恺悌见仪刑|从容侍杯酒|明月照孤桐|和风吹细柳
殿上俄流血|沙中竟脱身|乃知燕刺客|有愧汉谋臣
春陂昨夜雨|绿水潮来涨|应有放歌人|濯缨陂水上
平泉醒酒石|曾置洛阳园|却笑醉不醒|无由传子孙
轻雷不成雨|阙月却穿云|独倚南斋柱|长吟到夜分
秋云摇曳时|残声在高柳|谁传冷风姿|知是承蜩手
月出人未来|月缺人已去|好共借馀辉|相求直至曙
相识三十年|身颠心不颠|有人还会得|即是地行仙
聚书三十冬|插架三万轴|开卷时忻然|三公岂吾欲
大地龙正蛰|江山望禾黍|枝间闻女声|苍林自风雨
栽秧复拔秧|拔秧去恶草|恶草碍良苗|芟除故宜早
病骥秋风里|盐车道路长|他年践霜雪|矫首看云骧
庵中偃卧龙|阅世须髯古|人天共护持|半夜起风雨
海上碧云尽|秋天开素屏|怀中馀彩笔|无处著丹青
老懒问花事|尚与梅相看|苍然暮色至|只恐空吹残
迎春发苍柯|映日在琼萼|欣欣各自私|先开还早落
乾坤并万像|地狱及天堂|物物皆真现|头头总不伤
金斝又闻泛|玉山还报颓|莫教更漏促|趁取月明回
山水日已佳|登临同上下|衰兰尚可采|欲赠离居者
泉来草木滋|泉去池塘满|委曲到庭除|清泠备晨盥
汝返巴中路|千山尽子规|金陵啼不彻|况乃日斜时
稻花垂金丝|弱如红蓝蕊|风起飏蜻蜓|含香点溪水
习水巢登木|繁胎子吐生|似非凡鸟类|可惜捕鱼名
一凤领四雏|夜作吾伊声|梧桐高拂日|好去瑞尧庭
寒云将远空|叶落与飞鸿|汉苑秦陵外|凄凉是此中
此行殊匆匆|天色不肯借|更待海棠晴|满意孤山下
蹭蹬遭谗毁|空怀恋主情|贤人当重寄|或冀一人生
怪奇存相法|妍丑出天真|此君无二貌|正是葛天民
三三复两两|共偿丰湖约|谁云无管弦|鱼鸟皆成乐
剑客学神仙|十年不敢试|除却小有天|能无不平事
极目无边际|惟天与水连|烟中帆几点|若个是君船
青山无隙地|会景方卜筑|那知藩篱外|隐予诚亦足
马令园中本|移来村墅中|太官令却献|黄帕不来封
忆父去时语|迩来七十秋|终焉不忍冠|洒泪望秦州
日夕独往来|花竹静相对|身在万象间|意在万象外
柳丝不禁梳|桃毳不耐雪|梅残剪春绡|永日霏不绝
莫学卧鬓花|娇黄媚粉额|仙官道家妆|静处立标格
惜尾矜还顾|恋群娇不飞|从来美好处|须戒隐藏机
尺籍徵兵下|铜鱼使者章|临淄十万户|一半戍渔阳
一从辞宰粟|饥饿隐空山|货殖门前客|先生不启关
断虹跨曲岸|倒影涵清波|为爱斜阳好|回舟特特过
秋水坠莲房|幽禽语夕阳|故园归未得|飞梦绕林塘
六国钧南面|甘为北面臣|向微生一叱|几帝虎狼秦
夜直藉藁寝|入朝徒跣行|虽知迫明诏|可惜欠陈情
有生必有灭|无庵无可说|踢倒玉昆仑|夜半红日出
野药随宜种|芎苗嚼最香|屐痕休厌数|桤树逐溪长
手持净名经|高座挥玉麈|长爪何铮铮|庵头遍花雨
晨起山楼坐|微风度雁音|青尊酣白露|时动北窗吟
一琴复一觞|咫尺足容与|不作繁吹台|歌管日聒汝
又见梅花发|枝枝影向西|可怜千万片|飞不到潜溪
山果秋皆实|山花晚更馨|鸟飞时暗落|风静或微听
幽居抱孤明|怀古思旧京|渴望宝连山|老桂不胜清
云出山顶合|云归洞口封|地深人不到|白日下双龙
踏雪寻梅花|雪梅同一色|不是暗香来|梅花寻不得
拂拂生残晖|层层如裂绯|天风剪成片|疑作仙人衣
浩荡天游志|名山欲尽探|心将钟阜月|随子到终南
浓翠幕晴岚|春山古寺间|鸟啼花落处|曾共扣禅关
潘舆随五采|三釜古今荣|兰玉盈阶砌|追攀千佛名
重露覆千花|繁香凝畦圃|不忍日将晞|散逐微风去
莆城如斗大|征额钜万积|逭责犹未能|馀润安可得
象物名台势|琵琶出自然|登临得真趣|所乐类无弦
黄金买吴儿|明珠换楚女|七岁作鸾歌|八岁能凤舞
卧雪常山馆|孤吟气转雄|若逢洛阳令|闭户不相通
天上河如带|盈盈落翠微|可怜中宿月|空照白猿归
人境俱不夺|东西任该抹|七九六十三|相逢阿喇喇
半夜披衣起|宛在梅花村|梅花开易落|白雪长到门
山到江边尽|洲当水面横|鸣榔归浦慢|回首夕阳明
皎皎关山月|征人看作愁|几回曾破镜|何日大刀头
玉蝶正开时|绿稠红渐稀|移将永嘉种|梦逐漆园飞
乐事苦无多|良辰岂长见|明年缀席时|要使茱萸遍
有水足浮醴|宁拘秋与春|共将诗拟古|不必语惊人
美酒留人饮|乘风纵客槎|秋潭夜深月|春屿雨馀花
渴虬迸石出|下饮清冷湍|想当挥洒处|逸兴满毫端
百丈泻流泉|寒光净野烟|涧蒲多九节|服食挟飞仙
四十归燕字|千年外始吟|已将书北岳|不用比南金
团扇写横枝|吴华可含咀|谁知江南春|消尽人间暑
盱衡长史锋|缓颊中军笔|门外真长来|气压孙安国
洗耳在潭下|饮牛在潭上|白鹭飞复来|烟中立相向
仙老不知年|相逢问九转|袖中出宝书|历历皆云篆
同年三百辈|荣悴几经心|复送君家去|离忧岂易任
投我白羽扇|坐君嘉树林|池花照人面|池水清人心
寒食少天色|春风多柳花|倚楼心目乱|不觉见栖鸦
不见僧中旧|仍逢雨后春|惜花将爱寺|俱是白头人
怅彼荆榛合|欣公杖履开|倘非人隐异|何许笛飞来
休嫁弄潮儿|潮今亦失信|乘我油壁车|去向钱塘问
子春恐事败|佟之坐水淫|二者过不及|何如我洗心
闻有南河信|传言杀画师|始知君念重|更肯惜蛾眉
青山不改色|绿树有新姿|昔人歌舞地|今见草离离
血气有盛衰|理义无损益|理义要常胜|毋为血气役
春池深且广|会待轻舟回|靡靡绿萍合|垂杨埽复开
怡老堂前竹|如君好弟兄|裁为双玉琯|吹出凤凰声
凤皇具九苞|是为众羽王|鹰鹯有劲翮|乃亦健翱翔
微雨朝来歇|红芳缀满枝|多情花里鸟|应爱日迟迟
洞小沿花入|花香出洞新|彩云飞不去|留作洞中春
莫讶萱枝小|能施宫样妆|只缘沾染足|绝似杜兰香
难与助为理|聊复共偃卧|文叔迫我甚|客星犯帝座
春夜常如岁|何妨秉烛嬉|百花俱中酒|万竹自吟诗
台城遣恨多|山阁今独倚|玉笙何处来|月照乌龙水
南湖莲未稀|北湖莲已乱|鱼畏来舟潜|鸥惊去棹散
直舍灯明里|还摛应制文|宵寒霜漏永|赖此助微醺
岭北芭蕉树|虽多不著花|岭南花且实|香者在龙牙
古邑今为田|城闉复何有|时见遗世人|长歌一回首
巢馀太古雪|人有正始风|头如雪絮白|面作春桃红
君从蜀江回|遗我一端锦|鸳鸯穿芙蕖|飞上合欢枕
华屋落山丘|悲歌咏曹植|故有主林神|百年依正直
商也能为政|明时尚棘栖|万公窗岫色|何似对梁溪
异乡寒觉早|故国信来稀|秋风江上望|一雁正南飞
江南拨镫法|寂寞冷天涯|阿谁春雨后|貌得翠蛾眉
汗虱亦我液|疥虫亦我肌|喉间冲败絮|鸟爪复奚为
瀑峡生烟暝|山杯坐不归|笼灯过潭水|疑有玉龙飞
接叶深为翠|双葩浅作黄|因怜合欢意|纱幕覆鸳鸯
直节豸献角|低枝鸾振羽|古色镇苍然|非烟亦非雨
溪水绿悠悠|高楼在溪上|日暮望江南|舟中采菱唱
西湖多胜景|飞盖喜相陪|暑气迎秋尽|江声向夕来
移根近轩墀|不使众草没|会见黄金英|泛我杯中物
清贞表独立|半蕊便风流|信有魁天下|群芳未转头
郁郁长条抽|林间翠堪剪|背岭山气浓|幽人趣不浅
挟策博塞殊|愚智相千万|反躬诚且乐|此事要早办
苇绡攲鼠穴|翠质临螬井|自破核不钻|通行冠可整
但见蹙红巾|未闻衣黄里|一试缕金裳|世职真西子
池上无陀石|千人列坐曾|如今趺夜月|唯有一山僧
迢迢清夜梦|应到集灵台|翠羽凉风发|还从水殿来
匣中三尺剑|天上少微星|勿谓相去远|壮心曾不停
小驿维梢坐|来帆自若飞|不堪游兴尽|欲作向南归
何敢爱筋力|无劳戒励重|但当知讳字|闻说是雅中
杨花池上飞|燕子梁间语|从此送春归|能消几番雨
幽芳不自媚|白日净依依|风露已如此|山中人未归
明河欲西垂|树杪大星落|隐隐远烟消|霜天一声角
十年红紫□|容易怨春园|不向瓶中见|还从檐上看
急雨捎溪足|斜晖转树腰|隔巢黄鸟并|翻藻白鱼跳
钗安葳蕤爵|耳施明月珠|试向小姑看|小姑道相宜
理甓完新甃|披沙挹旧清|一瓢遗味在|隽永若为名
残历馀几日|坐叹年光促|不须悲旧年|洗眼看新绿
莲生污泥中|其叶何青青|人生有恒性|云胡荡于情
回飙送雨来|岁暮寒云起|鸣弦杂散丝|隔坐闻流水
立缟芳桂阴|置汝固已当|他年莫姓丁|止厕子侄行
仆夫顾且惊|于菟啼林薮|乃是巉岩傍|流泉挟石吼
天风开瘴烟|独立山椒雪|神人藐姑射|相对成二绝
云生不翳空|日上难逃影|相逢一笑中|何须重反省
客随陶令遣|斋甚太常严|傥或非黄奶|那知此黑甜
芳草鹧鸪啼|东日复入西|我亦南归客|闻之泪满衣
大音易销沉|天地终何有|茫茫东海沙|斯人岂长久
笏引上天梯|鞘鸣奋地雷|谁云天尺五|亲见玉皇来
桥上山崚崚|桥边石齿齿|差畅游人怀|奈伤驭者趾
屋外山云湿|门前溪水寒|禅心安未稳|明月上蒲团
君耳污□□|□□□□湾|首阳落第二|前已有箕山
昔时炼液人|凿井湖山侧|即今井中泉|犹带丹霞色
尔来鲁泮新|快睹戴席重|下舂分尺光|乃与此际逢
家寄江东远|身对江西春|空见相思树|不见相思人
山阔青连海|溪长绿绕城|规模唐故郡|弦诵鲁诸生
兰阶兔月斜|银烛半含花|自怜长夜客|泉路以为家
宿昔青云志|蹉跎白发年|谁知明镜里|形影自相怜
手轮摩尼珠|身坐盘陀石|普请大地人|念彼观音力
岳莲清入梦|倦眼为谁开|五季纷纷尽|真成一觉来
江连云气合|海近旭光侵|不是春能住|林峦深更深
佳节虽逢菊|浮生正似萍|故山何处望|荒岸小长亭
娶妇今六载|止遗一女婴|诸弟俱未婚|尔目安能瞑
涓涓万古意|湛湛一尘无|明月来窥镜|宵寒露滴珠
万朵锦云新|天涯赠美人|谁知江上色|却掩洛阳春
世治其术重|世乱其术轻|太平然后用|用然后太平
山中雨欲来|树杪风先起|犹有试茶人|偶坐松萝里
家近神仙宅|苍松一径遥|闲来弄泉石|无意问参寥
一水限天河|秋来月色多|酒船轻似叶|何事不相过
晴村多暖霭|花处是轻烟|梅片纷纷下|迎人到酒边
秋色延高台|台荒庙亦冷|两三樵牧儿|投石试深井
山馆欲分襟|况是春归节|不惜落花飞|惟愁与君别
将军虬须儿|谢病久卧床|宝刀绣已折|犹有战馀疮
沙明渔浦近|水落钓船低|野树长含雨|山云欲渡溪
逆溪随水行|更上紫翠峰|朱栏忽飞阁|映带烟霞重
事从尘世去|心共白云闲|不作游山计|朝朝饱看山
收驹汧渭间|谁识此老骥|伏枥我何伤|著鞭渠可畏
藏亲已云竟|思亲那可忘|写亲藏魄处|朝夕似亲傍
我性野而率|山林谩求安|有酒固可乐|无酒亦自宽
尘榻为子下|柴扉为子开|从今断还往|一室长莓苔
远山浮青螺|旋涡入烟水|此去上螺川|迢遥二千里
夜静银河冷|天高玉露清|双星缘底事|千古若为情
中流击孤艇|危亭四无壁|微风水上来|衣与寒潭碧
红亭瞰碧流|鱼戏日沉浮|玩此心同乐|方知得自由
洁白虽堪爱|腥膻不那何|到头从所欲|还汝旧沧波
清波左蠡分|秀色东林接|日射金芙蓉|香炉晚明灭
宝殿春朝退|瑶池夜宴深|明朝是人日|时复问晴阴
彼美不自献|置之玉子冈|珍重保灵璞|春雨欲流肪
脱巾以漉酒|酒熟何淋漓|感君光似月|照我鬓成丝
闻道龙城野|金苞亚绿云|么么三两树|何处比封君
周君凭小榻|自说懒无疋|要学陈希夷|一睡四十日
水深莼茎肥|水浅莼茎瘠|四月泖湖莼|紫者堪留客
彩帛曳长虹|悠悠卷塞风|三军齐陷阵|应在一挥中
醉中还有梦|身外已无心|明镜唯知老|青山何处深
白刃甜如蜜|清流险似波|羊牢须壁立|臧谷较无多
百卉尽摇落|独傲清霜里|披榛见黄花|渊明元不死
嘉阳信美郡|风物眷多奇|有湖题明月|有楼名荔枝
应怜夜度娘|动寒往相觅|可畏双行缠|已落雪上迹
竹色上墙多|南薰绿几何|时无分付处|野鸟自来歌
狭路转多歧|多歧可问谁|试询曾到客|犹似未来时
火老不知秋|萤飞风露下|和月立梧桐|幽人宜独夜
伍奢呼二子|一至一奔焉|逃父吾无取|雠君亦未然
策马访柴扉|庭前草亦□|谈今复谈古|如子□□□
击筑复击筑|欲歌双泪横|宝刀重如命|命如鸿毛轻
相送临高台|川原杳何极|日暮飞鸟还|行人去不息
公退紫薇省|宅种紫薇花|千树临山麓|秋来粲晓霞
柴门雨萧萧|径添一尺草|为惜青苔深|十日九不扫
天遥归雁尽|雷动蛰龙腾|万里蓟门路|殊深此日情
我亦狂涂竹|翻飞水墨梢|不能将石绿|细写鹦哥毛
投暝宿前湾|占风夜未阑|月沉鸿雁渚|云起鲤鱼山
空荒咆熊罴|摧残没藜莠|平生江海心|其人骨已朽
雨溢忽飞泉|泉流注深谷|我欲往从之|褰裳濯吾足
乱峰排鸟道|一水会龙门|禹力不到处|犹如沧海尊
旬宣既南国|保厘复西土|著绣还故乡|朱节震华鼓
山势犹龙凤|行宫已劫灰|北人偏怅望|曾见汴京来
后夜溪山雪|临门望子猷|莫因清兴尽|半道却回舟
耿耿曙河微|神仙此夜稀|今年七月闰|应得两回归
穫水登红稻|篙舟割紫菱|杯盘见秋物|江海思飞腾
坐望九华碧|浮云生晓寒|山灵应秘惜|不许俗人看
三五穷荒月|还应照北堂|回身向暗卧|不忍见圆光
断岸馀衰柳|轻舟泊浅沙|西陵南下路|多是野人家
可堪开画幅|秋思满江湄|惟有随阳雁|年年朝北飞
流泉自清泚|片石激成泷|午憩留孤枕|尘心此处降
寄语同参人|切忌随他转|若向句中寻|相逢不识面
寄语林和靖|梅花几度开|黄金台下客|应是不归来
江上亦秋色|火云终不移|巫山犹锦树|南国且黄鹂
探奇兴不尽|秋思满林薄|祇园掩夕阳|小坐昙花落
踪迹谢尘泥|精神动寰宇|我为苍生忧|呼尔作霖雨
谢家芝兰庭|更着几松盖|堂堂老翠圆|撑住青天在
口浅不能食|眼深多咬人|猪膝难任重|焉堪致远行
散乱萦花坞|空濛暗柳堤|望回肠已断|何处更莺啼
晓起西园望|空阶散落红|自嗟根蒂浅|不敢怨东风
南海春天外|祇应学水仙|自伤迟暮眼|为我一潸然
万木一时暝|众峰倦无声|惟馀满湖月|半夜向山明
买药囊无金|伏枕头有霜|夜深不得睡|隙月射秋床
徘徊侍高轩|云闲足觞酒|微酡下清溪|斜日筛杨柳
维天降灵雨|岂不雨石田|我自硗且确|枯悴莫怨天
斜阳过亭西|纵目随所适|何处一鸢来|飞飞破晴碧
落日照前溪|倒影映红树|幽人不出山|白云自来去
转蓬本无依|侬愿作转蓬|飞飞千里道|或与君子逢
托根蟠泰华|倚干蚀莓苔|谁云山泽间|而无梁栋材
大面窈深处|神仙碧玉壶|孙郎妙心眼|催作后山图
心中万虑息|独立发远想|举头望天堑|北风吹五两
名父难为子|纤瑕即辱身|直须留面目|他日见先人
寂寞先贤墓|千年马鬣坟|可怜七十子|德行几如君
桑柘隐寒墟|牛羊杂乱石|林果摇青黄|已纵飞鸟吃
日光明骀荡|天气暖氤氲|草木遍庭槛|清香朝暮闻
望远音书绝|临川意绪长|殷勤眼前水|千里到河阳
相聚即为邻|烟火自成簇|约伴过前溪|撑破蘼芜绿
滃然集清冷|无厌亦无受|故此岩下池|予名曰无垢
见疾多朝士|争名卒未休|急流须退勇|焉可又随流
窗隙针来大|霜风圣得知|耳边如箭急|直把菊花吹
下马问老仆|言公赏花去|只在近园中|业深不知处
黄皓贪无已|蜘蛛总不知|苦瓜一两颗|枯竹两三枝
雉意感尼父|鸿冥说商山|风尘谁不厌|君早去人间
九日山僧院|东篱菊也黄|俗人多泛酒|谁解助茶香
春水抱芳洲|宛宛紫檀槽|羽人歌洞章|不省郁轮袍
松柏岁寒节|谷风夫妇心|千年如有护|为作老龙吟
欢归夜何其|月照临门别|后夜待欢来|开门但明月
楚歌一声发|吴侬双泪涟|武昌应尚远|船是武昌船
修竹凌青冥|乔林郁苍翠|三世托吾庐|嬉游十经岁
谁知瀑布里|亦有一人家|多谢溪边鹿|来寻不食花
厌践冰霜域|嗟为边塞人|思从漠南猎|一见汉家尘
酒阑歌已阕|解佩灯先灭|罗帐隔清风|玉腕摇明月
郑兴亲未葬|张籍眼多昏|何时解印绶|归去卧山村
忧来纷无踪|浩若烟雾聚|又如春生草|屡剪不可去
矶头系渔艇|林下访樵牧|炯然一白鸥|独有满潭绿
子规啼不歇|到晓口应穿|况是不眠夜|声声在耳边
钟鼎非吾事|神仙亦世稀|停杯忽惆怅|明月上人衣
薄暮风色寒|移舟宿前渚|欹枕不成眠|孤篷夜来雨
湿湿云生岱|晓晴山崦红|仙人来种玉|二耜亦同功
草草临池墨|萧萧落叶风|高情不可见|怅望越江东
后夜客来稀|幽斋独掩扉|月中无旁立|草际一萤飞
身高吸霄瀣|羽薄趁仙风|自奏清商曲|泠泠山水中
花上月纤纤|蛾眉映绣帘|从今三五夕|相伴客愁添
揽别如昨日|桃花空复春|盈盈川上月|好为照征轮
昔闻诗中画|今见画中诗|芭蕉生雪里|只有辋川知
万缘正繁兴|当处即解脱|当知本来空|不受汝摩撮
禁火晓未暖|踏青昏恰归|何堪一原雪|将冷入春衣
霜树寒犹劲|风涛急未流|高亭天畔色|寂寂半江秋
初谓武陵远|移来不计春|近传湖户警|愁杀避秦人
五出稍敷露|不受尘目爱|鲜鲜著精神|独于此时最
青泥生莲花|凌波自轻举|今日散花人|昔时采莲女
野处竹为邻|衣冠似汉秦|战争浑未已|空老看棋人
飒尔金飙过|嘐然冰弦响|彷佛百尺桐|仍栽峄山上
朝日城南路|旌旗照绿芜|使君何处去|桑下觅罗敷
英魂招不起|应在此徜徉|红绿波相映|真成锦绣乡
上山望大河|旗帜十馀里|不知何处村|但见青烟起
翠辇西湖路|雕盘北苑花|时平无外事|随意趁年华
浅浅黄金萼|匀匀白玉英|天风随御驾|吹满九重城
崖悬怯吾顾|潭空沁我心|匪斯涉游趣|敬慎识官箴
冬雪亦自佳|此意向谁论|推窗试一观|天地正混沌
青青原上草|鹡鸰飞复鸣|何日南湖上|连床听雨声
天下分三国|江东美二乔|英雄方割据|何暇咏桃夭
簪玳尚谁继|风云那可看|自曾许持送|谈笑未尝乾
龟峰归遇雨|彻夜鸣不歇|起望昨游处|惟见满山雪
山堂有何观|四时互兴歇|万物随天根|东生复西灭
赏得秦王镜|判不惜千金|非关欲照胆|特是自明心
人行𡼭岭上|时与岩相突|马落溪桥间|忽为雪所没
平安常有报|径造岂无期|万里相思意|为欹淇澳诗
烟水小长芦|微茫子大夫|不知垂钓罢|亦复著书无
江寒月黑夜|定宿蒹葭里|叫叫过灯前|却是谁惊起
昨日日暮别|今日日暮愁|犹认纵裙色|依依在石榴
松风传地籁|花月满庭心|记得金台下|孤樽细细斟
生涯得力句|尽被维摩说|空劫一壶天|泥牛耕破月
乾坤皆我闼|民物可相方|大学西铭意|皇风陋汉唐
春水如天上|秋潭见月中|如何列禦寇|犹欲待泠风
海天秋似洗|渺渺净烟涛|忽露珊瑚树|还看翡翠毛
淋淋沥沥行|仄仄𡼭𡼭远|此去浮屠街|二十四泥坂
山雨夜鸣屋|凉秋风满林|一贫才到骨|万事已无心
人言江南乐|江南信不恶|冬杪宛如春|寒花发新萼
诗筒连画卷|坐看复行吟|想像南湖水|秋来几许深
火枣侑神梨|金浆调玉醴|但与许道士|不与许长史
蟾宫有兔臼|捣药千万年|药有长生术|世人无计传
莫竞梦中鹿|且视指端月|傥能心地明|万事一毫发
晚日东西路|秋风长短亭|悲歌浑欲绝|衰泪不胜零
晚色净娟娟|文禽亦可怜|一双荷叶底|誓死不孤眠
可怜秋海棠|春暮已争开|金丝与西府|并作一香来
晚潮常带月|夏雨不过田|身世江湖里|人家水木边
野树桔槔悬|孤亭夕照边|闲行看流水|随意满平田
拥昭初辅政|汉室大将军|符玺郎能尔|丹青见不群
淅淅风生砌|沄沄水满塘|藕根穿土阔|茭叶过人长
天低云有影|日午塔无阴|极目三秋望|登高万里心
清晨戒童子|竹户不须开|昨夜东风恶|苍苔有落梅
树影连村暗|荷香隔岸闻|移舟向南浦|惊散鹜鹅群
忆别河桥柳|青青送马蹄|妾心与羌笛|无日不辽西
𫗦糟同啜醨|醉倒横路多|谁是独醒者|听唱铜鞮歌
山水有清音|琅然出枯木|若教俗耳听|丝竹不如肉
远水孤云没|清川去鸟闲|兴亡千古恨|日日对青山
寒衣裁已定|非是妾疏慵|有线无针引|教妾何由缝
海水无南北|潮声日日来|归人今海外|乡信寄潮回
粲烂五花骢|轩昂八尺龙|惟应天厩里|得似画图中
朝吟东渚风|夕弄西屿月|人境谅非遥|湖山自幽绝
寒波白似面|远岫劣于眉|江上无多作|淮南正要诗
太阳一入地|亦足蒸成霞|老学傥能勉|声绩岂不华
欢年十五足|侬今十四馀|不羡双栖鸟|那怜比目鱼
塘上挽船人|塘泥深及胫|落日望前村|心将道途竞
叶似青云剪|花如碧玉凌|鸟来栖不响|朵朵巧垂铃
一别春城雨|两回秋月圆|灯前不尽醉|书札但空传
秋声在何许|潇潇一庭竹|明月入疏棂|来照幽人宿
春从此中来|还从此中去|山客未眠时|潇潇西林树
坐亦岂非行|行亦岂非坐|问我我不言|笑舞溪云破
自与美人期|芳草日转碧|今日凌寒者|岂独松与柏
雨作糟床注|秋生鲈鲙思|卷帘了清景|沉水袅烟丝
石梁双跨溪|虹影倒涵水|斜月未堕烟|烟中市声起
士非耕钓者|而从蓑笠翁|人生贵适志|莘渭亦时中
古庙郁崔嵬|朱门傃道开|今人不为让|间或乞灵来
何处月明桥|花宫对浦潮|即今明月夜|时有客吹箫
切切暗窗下|喓喓深草里|秋天思妇心|雨夜愁人耳
挈枕上高楼|银床凉似水|对郎弹箜篌|恐落邻家耳
扇暍仁风广|蠲烦瑞露瀼|万方沾润泽|安用沐兰汤
何代金谷园|斜连上林苑|十里看花人|五陵紫骝远
去年春日盛|七十庆仪新|今岁从头数|重过一万春
秋深风落木|清水半池荷|驱马向何去|吴门客子多
广园临碧沼|曲径绕青扉|竹雾笼金勒|松风护锦衣
偶向武林游|曾于天竺住|明日欲离山|晴霞故变雨
江水汇为泽|瀰漫深万丈|山寺晚钟鸣|湖心明月上
溪叟挈笭箵|曾来候此亭|未知余不杀|刚要著鱼经
鸟鼠是家川|周王昔猎贤|一从离子卯|应见海桑田
海底红尘起|山头白浪飞|若能如是会|永劫堕泥犁
连骑出都门|秋蝉噪高柳|落日辞故人|自醉不关酒
行到溪源尽|青山无俗氛|道人拈铁笛|吹起满川云
驻马高溪侧|旅人千里情|雁山山下水|还作此泉声
公子与王孙|何须更问耕|春心为花雨|梅杏尚难平
盛德初临震|阳和已动坤|发生天施大|厚载母仪尊
天风振枯梢|独立何所营|愁胡休侧目|海宇已清平
苦雨已解严|诸峰来献状|不见白头禅|空倚紫藤杖
杂遝今观渡|依稀昔浴沂|居人空巷出|几个咏而归
落墨生幽思|风来自有香|九天皆雨露|容易拂云长
有爱即耽著|竹色共花光|何似无心人|尧桀两相忘
玉座见图叹|累累菜色民|如何崔白辈|只写蔡奴真
夜游西园渚|初日光炯炯|徙倚岩石下|爱此林中影
东风留客棹|白日此登台|帆影来无际|江声去不回
浅井供茶灶|分流浣布沙|此泉吾所爱|百用给山家
谈笑三军却|交游七贵疏|仍留一只箭|未射鲁连书
偶随白云出|不掩白云扉|有客坐来久|山僧归未归
牵路沿江狭|沙崩岸不平|尽知行处险|谁肯载时轻
暴乱免遗折|森罗贤达名|末郎何所取|叨继外门荣
月黑耕人语|隔河见白马|知是精灵归|来向庙门下
白涧含清光|宴坐夜方寂|起视天宇宽|月明露花滴
昏小脑搭重|路粗半节儿|棠梨三角额|此等不须题
带牛移汉俗|匣刃出酆城|安得治复古|器农不器兵
汉殿炎风少|轻凉已动衣|每来观织室|不许夜停机
湛湛冷山骨|幽幽抱日光|晓吟看雨气|春供汲花香
景景照幽房|荧荧吐焰长|昔年江上女|曾向乞馀光
早有看花兴|烟云竟不开|每当花时节|肠断几千回
出塞男儿勇|还乡女子身|尚能吞北虏|断不慕西邻
半岁吏尘役|天书教放归|思量难报称|安稳饭和衣
虚舟泊回潭|烟澹水容夕|谁解沧浪心|山空月下白
山坪萦雾草|湖泺漾烟芦|野色谁延入|阴晴足画图
后土祠前路|金鞍忆旧游|春风双燕子|浑似在扬州
沙鸥故飞飞|湖雁更历历|顾我亦忘机|相看同一适
乱烟笼碧砌|飞月向南端|寂寂离亭掩|江山此夜寒
休种江头柳|长条空自妍|春来郎别妾|不系木兰船
半空隔风雨|万壑闻长松|我往采三秀|骑龙莲花峰
棹船淮水上|晒网赤岸南|船中捕来鱼|卖钱买鱼篮
唤作忘忧草|相看万事休|若教花有语|却解使人愁
永日静无聊|空庭散郁陶|憩禽猜落果|乳雀趁飞毛
绝代有新祠|松篁映林麓|岁时荐江蓠|遗爱动民俗
插天两乔松|下有两翁语|异日坐松根|还能具鸡黍
流莺拂绣羽|二月上林期|待雪销金禁|衔花向玉墀
暴虎须袒裼|冯河必褰裳|想公川上叹|谁与共行藏
叶暗前朝雨|花飞昨夜风|空山人不见|春在绿阴中
蜻蛉橛头船|自度还度汝|一夜曹溪风|吹散黄梅雨
东山西岭青|雨下却天晴|更问个中意|鹁鸠生鹞鹰
叶叶双芙蓉|半蚀土花碧|乍可千岁埋|不借一夫力
隐约菱歌断|斜阳水面移|美人贪照影|不觉画船攲
玉茗深宫里|春妍带雪残|可怜五色羽|相并不知寒
门轩湖水北|四面芙蓉渚|望望楚天遥|孤帆带飞雨
日没浮图昏|遥钟出烟岭|应有未眠人|泠然发深省
鸦乱暮林近|鲈肥秋水深|江南无限好|图画亦关心
秋月映秋波|清彻世无比|犹似见亲心|泪洒枫湖水
勒马问樵夫|前村酒有无|杜康家在此|一任君来沽
芳心自凌乱|翠带常绾结|日暮望佳人|璚蕤不堪折
众景纷骄蹇|君独著语亲|十诗已椟藏|不与俗子论
秾薰知见林|燕坐观物化|鼻孔如撩天|可闻不可画
吴绫光𫄥𫄥|织成鲸掉尾|美人不敢裁|恐触波浪起
晓雨生池荷|圆珠漾新绿|入手不成珠|空歌彩莲曲
开似未开时|芬馨不自知|微风吹不远|清梦最相宜
避暑白云乡|茶甘齿颊香|海城悲暮角|烟树淡斜阳
巨石平如掌|天然状鼙鼓|击之还有声|分明含太古
庵中有高人|不受红尘触|吟诗每夜深|来伴山云宿
骅骝事天子|龙怒拔老湫|鼓枻视青旻|烈风无时休
卿家日湖东|定家月湖西|送侬打两桨|先为到慈溪
野树映晴川|舟横古渡烟|分携如不忍|相顾意留连
暑湿深山雨|荒居破屋灯|此生无忏处|此去作高僧
不了一毫事|空捐七尺躯|陶惜其人没|雄才以盗书
人谁独无母|汝母良可悲|汝饱讵几乎|亦有生子时
解使回肠断|能催两鬓秋|天涯未归客|容易上眉头
雨馀苔藓上|泥以燕衔香|一片馀春色|依依在画梁
纤腰何太瘦|疏影乱婆娑|昨夜西风急|空庭落叶多
吴山碧相续|具区深不流|孤舟行薄暮|短发照清秋
清风满竹林|酌酒荐鸣琴|悬知大小阮|于此开尘襟
冬耕春复犁|麦秀禾方插|少放牧儿休|莫教牛力乏
山险者夷之|梯以石齿齿|于间遂成台|有梅适堪倚
蓬巢饱山果|负子浴前溪|啼冷巴东月|令人两泪凄
双鹤摩天去|双泉为谁久|昨夜王乔过|山僧尔知不
东西二十里|相望两平桥|傍水多投钓|穿云有负樵
江上朝阳洞|无人肯暂过|今来惬心赏|回首恋烟萝
不忍与君别|怜君仁义人|三年官满后|依旧一家贫
辟谷几经尘|如芝今有神|更开三益径|似恐太无邻
晴坞夕阳媚|煖梢春意留|讵须吞绛蕊|方解解人愁
日晏歌黄鹄|时清茹紫芝|君心天下独|天意独君知
至老能无倦|真为善事亲|叔褒非佞者|何事拜邻人
我少不努力|常愧夜讽子|亦有才高人|雍容即登此
风来无限思|雨过有馀凉|眷彼君子心|漪漪在沅湘
郁郁冰壑姿|株株手亲植|欲知来去踪|双峰耸寒碧
山中时节早|地势近春华|岁岁东风至|先看傍砌花
草木衰残意|关河离别情|秋风已如此|况复更论兵
铁爪玉龙鳞|红冠不染尘|五更才报晓|惊动世间人
细雨红初熟|薰风绿满林|采时留几颗|明日饲山禽
两眼断夕阳|两鬓羞临镜|重门闭不开|唯与愁相竞
明月无长好|晴空有晦时|君家那与我|头白似新知
河泗争流处|水流心不流|自流他自止|吾与止流休
清宵难独寐|谁把曲来讴|曲里声声思|离人辗转愁
面势来空翠|哦诗独好仁|怀人今已矣|谁遣栋梁新
蔓菱翻翠浪|菡萏含西照|酒令严乡音|屡犯还屡笑
厌市冲烟入|忘怀对客迟|吟看飞鸟没|坐到夕阳时
生长邯郸下|少小能鼓瑟|君王好新声|宠爱一朝失
大厦要直木|郢斤弃如遗|一朝谏省上|王魏不支持
官闲有新作|寄我莫惮远|兼书海陵事|令我开病眼
不见蛰根时|唯喜苍阴覆|借汝叶间声|当我风信句
跂首望蘅皋|远目聊增明|相逢定何夕|剧谈到参横
落日青丝骑|西风白苎词|广宁门外柳|折尽向南枝
山开仪凤门|江断卢龙石|三宿昔年人|泊舟总陈迹
立马古堤边|翩翩美少年|别怀都不语|折柳带青烟
吾家白玉树|璀璨已横枝|尽可参霄汉|莫教伤别离
呼吸一寒暑|三界本无家|人间自火宅|未老发先华
陈生赠我剑|今复几春秋|眉目隔河陇|恩情在枕头
岩石多意气|松树留高龄|倚仗眇云涛|天风吹泠泠
泉飘百丈带|曲折下流溪|车水村村急|春苗莳未齐
夕阳欲下山|一半恋流水|短笛牛羊归|馀光照童子
滟滪拓瞿塘|二孤障澜蠡|大哉神禹功|天地相终始
朵朵玉为盘|金黄向里攒|樽中欢酌尽|酒量不知宽
里巷占新岁|皆云胜旧年|几回新岁过|万事只如前
枌梓交游尽|灵光岿独存|声名今绮皓|公论自推尊
主人方濯缨|寒花照芳芷|未惜春树残|上有青青子
新挑锦字书|倒指岁月远|愁眉要深黛|灯花已堪剪
悠悠江湖思|扰扰声名累|溪上见芦花|宁无慊然意
石路绝经过|山云自来去|欲共麋鹿群|当在幽深处
家住阊门外|笙歌搅独愁|三年空见雁|两鬓易惊秋
长驱桑乾源|破敌飞狐口|万里清烟尘|月明击刁斗
元鹤栖幽径|声鸣达九天|会心知万里|暂寄百花前
左持鹦鹉杯|右把鸬鹚杓|拍浮酒缸中|生计长不恶
小睡呼不起|白云常在家|篱边十笏地|梦里也栽花
烟火几渔家|边湖夹疏树|扁舟三五人|坐入秋天暮
缅甸实如瓜|垂金粲秋色|谁刻紫琼瑶|玲珑投远客
檐日阴阴转|床风细细吹|翛然残午梦|何许一黄鹂
虫响灯光薄|宵寒药气浓|君怜垂翅客|辛苦尚相从
有角翻害身|沉泉避刀剸|故依金地慈|非惮沧溟远
花香专引蝶|非蝶亦飞来|顾影不知耻|良为贪者哀
独坐捲湘帘|空阶雨初歇|掩泪忆蛾眉|不敢看新月
翟公既罢官|人弃理亦贱|殷勤莫署门|交情不必见
兹地有神宇|人人来荐羞|神虽能介福|福亦自须求
古木带回溪|来寻径路迷|莫惊春事尽|花在野桥西
形影一朝别|烟波千里分|君看望君处|祗是起行云
金镞因形制|临畦发永叹|时危思撷佩|楚客莫纫兰
腊月二十五|人家祓旧年|山人无可祷|睡著不知天
丹籍生涯浅|黄泉归路深|不及江陵树|千秋长作林
花石今何在|孤城涕泪中|金梁桥上月|偏照宋遗宫
鸥鹭雪衣明|忘机更闲暇|青青芳草间|袅袅垂杨下
柳叶遍寒塘|晓霜凝高阁|累日此流连|别来成寂寞
江夜雨浪浪|春风难禁当|匡庐云雾里|半月到浔阳
荷锸入中条|云霞导双屐|山腰翠渐微|冉冉孤亭出
南雪不到地|霏霏满竹楼|沙河灯市里|春在木绵裘
飞鸟随风叶|梨花漾碧晶|溪山得圆净|鸡犬亦萧清
溪回岸影深|山迥溪声响|独有溪上人|扁舟自来往
角豆穿篱石|丝瓜绕屋椽|打畦分嫩韭|春雨翠呈鲜
竹暗不通日|泉声落如雨|春风自有期|桃李乱深坞
果哉糟粕矣|煨烬莫疑秦|韦编三绝后|谁是醒经人
霹雳振秋岳|折松横洞门|云龙忽变化|但觉玉潭昏
四时循化机|万物随动息|众星纷荧荧|天运齐拱北
老爱风霜饱|将裁紫玉轻|江南秋色远|龙笛有新声
绮席偏宜昼|香霞独占春|洛阳荆棘久|谁是惜花人
书蠹犹堪读|囊萤亦强观|竞辰规后学|继晷匪油乾
花蒂流金水|知从秘苑来|春风如解意|不敢起纤埃
秋风吹白波|秋雨鸣败荷|平湖三十里|过客感秋多
百丈深涧里|过时花欲妍|应缘地势下|遂使春风偏
一任笋侵疆|何防鞭碍道|千户广侯封|三家结村保
溪南越乡音|古柳渡江深|日晚无来客|闲船系绿阴
莫作溪流看|天命无穷已|诗人若知得|千古可坐致
调高尝寡和|境绝每无邻|持留一席地|安顿世间人
连檐对双树|冬翠夏无尘|未肯惭桃李|成阴不待春
白云最深处|时有伐木声|长歌互相答|澹然忘世情
烟叶正青青|轩窗晓思清|开帘看春雨|江上有歌声
人言二月时|霏雨生树杪|天色何时光|要向寒食少
近江乔木里|彊半棣华栽|叶覆青青蔓|相沿别树开
生我者为母|无缘贵贱分|不思骂婢语|何可使亲闻
春晖开绣户|日日理残机|机中千万缕|织作云锦衣
明月照前墀|朱弦奏流水|春风如未回|敢望无云起
光风浮碧涧|兰杜日猗猗|竟岁无人采|含薰祇自知
王业偏安日|文章尔独醇|谆谆似伊训|初志亦耕莘
清池浸苍崖|草树临绿静|应名洗玉渊|亦号岩花镜
此心天地宽|幽亭寄闲静|独坐卷疏帘|落花春昼永
乱雪从教舞|回风任听吹|春寒能作底|已被柳条欺
方差能腊腹|学误至渐襟|幸有经文在|休于注脚寻
志一气以动|气一志以随|持养使清明|和平毋暴之
曾访罗浮隐|梅花别有村|旧盟寒未得|移植卧云轩
灵篆贮纱囊|熏风绿鬓傍|从今能镇胆|不怯睡空房
东塘水初满|西塘泉又生|春风两塘侧|多少路人行
迹与孤云远|心将野鹤俱|那同石氏子|每到府门趋
倒景虞渊日|馀威泽国霞|宵行逐明月|水宿傍人家
平生无町畦|任真但落魄|烂醉是生涯|天地为棺椁
竹下有幽径|本为裘羊开|清风满庭户|时闻抱琴来
何事须明心|神通无更有|一朝心其心|宇宙在吾手
徒闻管弦切|不见舞腰回|赖有歌梁合|尘飞一半来
濯缨与濯足|均是沧浪水|个里不胜清|渭神爽应泚
溅沫响空谷|分流清法筵|元因卓锡地|今为洗钵泉
霞绮明如画|江花染欲流|可怜江上梦|红粉故园愁
爱此松风吹|柴关抱麋鹿|白眼四无人|涛声满空谷
好个重阳节|谁家酒不赊|果然杀风景|吸茗对秋葩
朝吟还自酬|暮吟还自酢|年光整整来|山房人亦乐
龙出潭水空|龙归潭水黑|君从龙床来|谁在龙床侧
寒塘潮渐满|暮艇赴潮归|人语烟中集|鸟惊树上飞
尝闻岷峨下|往往多长年|把赠李氏子|归以寿双亲
人生易与耳|一饭当倚栏|妇蚕子耕耨|辛苦输县官
雷听西江近|帘观太华低|斜阳恰春意|来照种花泥
梅蕊初舒日|闲庭菊未披|诸儿频进寿|群搴旧赐衣
喜晴弹玉指|林下见幽人|楚楚湘灵样|肌肤不染尘
蝉声随落叶|飘堕枕头边|我心与空际|胡为白昼眠
渔人榜小舟|诘曲桃花水|鸡黍能相邀|问津傥来此
吾家何处住|一嶂独成围|莫遣通樵斧|应嫌减翠微
些个失人意|愁肠百叠萦|却诧元城子|梅州鼾睡声
云树微茫里|江流浩荡间|舵楼烟雨重|不见九华山
物理窥开后|人情照破时|情中明事体|理外见天机
为巢倒悬树|窍窍自成房|螫人虽有毒|终为人所伤
江汉云重阻|秋风白发多|相思不相见|木落洞庭波
自昔为神树|空闻蜩鵙鸣|社公烦见辍|为尔致羊羹
乔林众鸟集|暮气氛氲上|好在三巴山|何时正相望
问春何处来|春来在何许|月堕花不言|幽禽自相语
初作眉头皱|还成簟面斑|小风来不住|织遍一池间
别君四载馀|联床遂一月|涤荡千古怀|只字不可说
古木参天迥|青山载酒多|谢公墩可拟|词客盛年何
岁暮阳关路|愁君匹马行|离心似春草|一夕雪中生
为爱三山色|金焦问法幢|一酌中泠水|浮杯夜渡江
北风吹海色|飞上姑苏台|欲问吴王事|秋深麋鹿哀
危事经非一|浮荣得是空|白头官舍里|今日又春风
过市摩双眼|惊嗟阅盛衰|朱楼倚霄汉|曾见始成时
三十六峰外|疑皆松所成|巨灵多变怪|一一本无情
邻人不贷牛|一荒连坐九|同我妇子馌|出入互相友
一泓碧澄甃|寒沁玉壶清|裹茗曾来试|虚闻石井名
江湖存魏阙|翰墨寓规箴|君看龙眠画|当识鸱夷心
不如池上藕|花叶得相连|花落莲房见|青青子可怜
昌江真陋邦|芋魁的盈尺|逐客方阨陈|饱食度终日
结宇依空谷|秋来多白云|前山浑无赖|日日下斜曛
家人迎医至|与语岐黄事|答言君已知|挥手请相避
日月东西照|支江南北流|鹭飞如导鹢|横吹不惊鸥
利名何足事|山中乐未央|郎如学耕耨|奴便学蚕桑
托根长水石|正与幽人宜|更看成九节|服食比华芝
具舰逃安往|焚巢溃不支|区区一州力|不足辱王师
过雨千林湿|高斋色自肥|箨龙一夜长|片片紫云飞
康乐烟霞屐|长房日月壶|有乡皆是醉|无谷不名愚
庭树应如我|相逢益老苍|别来秋苦雨|但觉瓦松长
江头落日明|江上西风起|岁岁芙蓉花|开落秋江水
龙尾湾头渡|长船挂一帆|前年北行客|今日几人还
异世犹相惎|同时必见攻|区区一枝笔|悔惜与文通
君自故乡来|应知故乡事|来日绮窗前|寒梅著花未
画史先盘礴|一择敌化工|万事未当前|胡不虚其中
久病欣初愈|长忙爱暂闲|出城因送客|沿路得看山
鸾路迎长日|农祥正晓天|九垓同燠沐|万物向蕃鲜
古人重言德|初不论倾城|切莫伤容鬓|犹堪嫁孔明
我程可默数|中秋过江池|趁得江南米|新舂玉满箕
怪石与枯槎|相将度岁华|凤团虽贮好|只吃赵州茶
学得琵琶曲|深宫不忍弹|水晶帘幕下|寂寂倚阑干
秋水光于黛|新妆爱日斜|隔溪深不语|孤棹入菱花
出岫本无心|云在意亦在|松桧无高枝|舒卷何所碍
昨日十分春|今朝几聚尘|可怜傍辇者|有愧坠楼人
贤人骨已销|墓树几荣凋|正直魂如在|斋心愿一招
春风杂花池|宾主两相视|落日忽已晴|洗盏可无醉
终南成诟厉|所处失其亲|遥揖山灵语|慎居捷径人
生意苦不繁|托根那计畹|只怜君子花|西风亦相偃
树下彼何人|不语真吾好|语若及日中|烟霏谢成宝
愈风陈有檄|止疟杜能诗|虽然医者意|何意亦何医
击碎轩辕镜|焚烧黄石书|瘦筇春力健|带月访樵渔
一年春好处|寒食一百五|想见束晨装|沙头震鼍鼓
缑山曾一弄|仙响更寥寥|到此聆清吹|重瞻鹤羽飘
流泉自清写|触石短长鸣|穷年竹根底|和我读书声
结叶还临影|飞香欲遍空|不意馀花落|翻沈露井中
野老从余话|文公在半山|蹇驴追不及|落日寺深关
阴凉生研池|叶叶秋可数|京华客梦醒|一片江南雨
雨后桑田暗|风前麦浪浮|柴门人迹少|深树自鸣鸠
斜阳客如画|路转丛薄间|惊禽忽冲起|似石投前山
桥下一飞泉|散为诸瀑布|泉界罗与浮|仙人不得度
骏马蹋铜蹄|金羁艳陇西|郎应重意气|妾岂向人啼
水树声疑两|山云三两峰|石床间坐久|独对一株松
逆知生女主|预说覆唐宗|误杀五娘子|安知在后宫
午漏奏新诗|昕朝召节飞|若非梁武帝|谁识谢玄晖
袅袅竹成竿|累累花结子|永怀不寐人|空闺愁欲死
十丈红莲花|凌空生太华|仙人持作舟|直泛蓬瀛下
秋去菊方好|天寒花自香|深怀傲霜意|那肯媚重阳
深林四无人|秋意满长薄|日暮牛羊归|寒烟出篱落
谁接东洲本|稽山浪得称|他时红粟颗|知映玉壶冰
读易北窗前|不知日已暝|新月悬林端|松风洒萝径
桂楫方东泛|荷衣已出尘|曲江寻相业|犹是姓张人
红紫斗芳新|韶华满眼春|绿窗深院里|应有惜花人
闻说山中路|经年断客行|山人理归屐|莫遣绿苔生
云中萝幌开|石上苔衣冷|古调人不闻|谁能发深省
双剑分二峡|万古水溶溶|邪气夜常动|精灵日少逢
义兵昔来过|石上马蹄在|遗响寄滩声|英风凛何代
掾死缘非命|儿来哭未休|旧时亭下泪|疑与水长流
架竹引龙须|时攀颔下珠|欲求西域种|北使昔同符
千仞崇山顶|清泉何处分|涓涓石涧底|一脉下青云
团扇复团扇|羞郎引遮面|顾景强踌躇|隙月云端见
前滩跳白鱼|银鳞长一尺|呼童拾鱼归|寒山煮白石
城分二江急|树入九峰开|地隔犍牂绕|人从楚蜀来
呼童清晓起|扫却门外雪|日出消作泥|惟恐涴幽洁
不薄论交意|因书稍稍知|还将天下眼|照破老夫痴
鸟咏短长句|花呈赤白章|化工非不巧|闲客笑春忙
霜凋青草枯|玉貌委泥途|妾泪空盈掬|君恩只按图
浅水难容棹|繁花自作村|分明幽绝地|不是武陵源
谁骑苍鸾来|啄破苔花碧|经年不归去|化作山头石
秋风吹竹实|朝阳照梧树|定有吹箫人|来此山中住
秋风吹我夜|植杖溪桥侧|木叶虽未凋|惨澹无颜色
话别秋堤畔|寒蝉声更悲|夕阳孤棹去|正是落潮时
晚艇村村载|秋原处处收|年来尤爱此|一熟缓千忧
雨花台上游|黄金馆头别|一鸣空骥群|排云叩阊阖
朽壤虫遍蚀|枯藜蚁倒行|姜生黄菌蠢|茄熟紫膨脝
深藏西竹寺|寒拥北谯城|石字赞皇古|泉铭庶子清
十载干戈后|辛勤莳牡丹|岂知身是客|借与别人看
门开日影来|一片苍苔色|花气引游人|山风吹未息
荷深水风阔|雨过清香发|暮角起城头|归桡带明月
一代丝纶寄|千秋保障名|高牙拥大旆|西入晋阳城
驭世既阔疏|赋性复粗梗|圣恩天地宽|使我全首领
蹇人欲上山|秦帝欲上天|假令天可上|地上少人烟
柳嫩风摧绿|花娇雨妒香|欲凭羲驭缓|莫遣负韶光
风絮鹅毛乱|春畴鲜血肥|恼侬故乡梦|鸟劝不如归
片月照金闺|纨扇不堪把|珠帘上玉钩|霜覆鸳鸯瓦
司寇今欲行|病叟山中卧|如闻经略忧|未向春风破
骐骥方腾踏|蚊虻敢扑缘|明年小期集|请看十庐鞭
山矾䆗以窱|花木郁萧森|一障红尘隔|幽人何处寻
佳人谅诚素|鸣佩若可取|王孙忘情事|不学郑交甫
定林在何许|窈窕钟山麓|得非夸娥民|遗我障岩谷
雪里跫然至|人间无此清|瑶田今夜鹤|下听诵诗声
我词不足录|聊以醒渠醉|更参三十年|当与风子对
采得昆冈玉|连云种小亭|月华润灵雨|虹彩烛苍冥
前年征塞北|今岁戍边西|几度占归信|空惊乌鹊啼
莫耗官仓粟|休贪御手羹|新年采薇食|诗比旧年清
采菱秋水旁|惊起双鸳鸯|独自唱歌去|风吹荇带长
每到花开日|携觞坐此亭|醉来拚一笑|不为访玄经
泛槎惊误客|折齿笑狂邻|不作回文字|愁嫌愁杀人
桃花被东岸|江水日日深|赠君岂无言|亦有花水吟
昨夜开红槿|今朝听杜鹃|落花频有改|啼鸟自年年
羹鲤稻粱餐|沈思欲答难|只裁残拜帖|写竹当春盘
何物瑶琨石|龙宫夜不函|由来江岸侧|天造补陀岩
涧水流红叶|浑同二月花|武陵多错认|深处有人家
名利真成祟|英雄奈尔何|清江平似席|倏忽起风波
湖上望君切|江上送君苦|江上与湖上|计程一千五
生长沧波中|收罗向书室|剡藤无不平|祇恐无椽笔
平川开远景|倦客忆先庐|数里闲云在|东风过雨初
香炷对清晨|微言得问津|所师非传癖|手泽仰如新
远近皆僧刹|西村八九家|得鱼无卖处|沽酒入芦花
有德名终大|无为福自延|更闻天子孝|荐术助长年
武夷溪九曲|曲曲可垂钩|自得溪山乐|何须公与侯
廿载悬尘壁|何人问此琴|可怜兵火里|此辈乃知音
仙人白玉掌|半出五云间|好去寻芝草|移栽王屋山
昔献长扬赋|风云四海生|遭逢圣明主|礼乐秀群英
阴光浮石壁|长如春水生|僧归夕磬后|回首见西清
何时太夫人|上天回哀眷|墓久狐兔邻|呜呼泪如霰
月姊应吞怨|无人写所思|柔情将绰态|须是破瓜时
数雁来山外|听莺立柳边|黄麻金马诏|青史玉堂仙
边人冬更猎|往往得山熊|雪点貂房白|冰凝肉酪红
组绣出闽中|由来习俗工|何如此君节|叶叶是清风
塞北烟尘息|江南胜气多|君王总戎旅|来继大风歌
辛苦夷人妇|鱼篮各在腰|纺丝还夜夜|舂米亦朝朝
翠竹浮烟浦|芦花落雁洲|澄江明月夜|随意弄扁舟
顾渚吴商绝|蒙山蜀信稀|千丛因此始|含露紫英肥
朱襦千里变|金弹一分增|入口蜜相避|怀归谁不能
来日绮窗桂|开芳已满丛|如何攀折处|犹未达秋风
富贵浮云尔|死生一梦焉|此中谁解得|空诵远游篇
一点伤春恨|看成两鬓霜|如今无此梦|莫画两鸳鸯
岸闪波光旧|花争柳色新|闲携苍玉杖|犹忆华阳巾
彼哉市道交|出语指天日|未逢魏与裴|三叹扁斯石
诏发西山将|熊虎亘阡陌|笳鼓凝皇情|佳气向金阙
弱蔓引修藤|垂旒泫水晶|忆曾江路见|风露熟秋棚
不分镜中鬓|持向问秋风|何事烟霞客|年年世网中
策马二十年|常怀颠蹶忧|蚩蚩弄雏者|真乘百斛舟
盘桓抚孤松|千载怀渊明|岁寒挺高节|吾自含吾贞
节逢重九日|郡占五溪间|止水痕依岸|行云影过山
入林疑入城|八月如盛夏|晓来闻雨声|急起看花架
黄彭骨已蜕|何年遗两山|我寿年龄外|后地与先天
三年望东林|几日又当别|盈盈谷水波|一苇谁共折
晴蜻舞幽涧|水鹊立枯槎|予亦坐烟壑|有生俱有涯
细雨长途暝|投装处处艰|何如高枕夜|清兴在兹山
客子夜中饭|策羸出又返|虽非倒马关|竟似回车阪
散步出西堰|迤移山路长|秋兰漫堪采|赠子为衣裳
前面热未退|腰胯却行迟|是热须医热|少将冷药医
坐石弄芳草|渡溪行翠微|西峰月未上|独自看云归
春阴亦已缓|春草亦已长|良夜非三五|起视明月光
深入荷花里|红妆映碧流|香风传笑语|不见木兰舟
妖娆破瓜女|争上秋千架|香飘石榴裙|影落蔷薇下
兹石不解饮|偏饶饮者意|若遇独醒人|应无其坐地
卑服即康功|君王俭德隆|却颁罗与葛|恩渥被群工
桃李是舆台|清芬独有梅|孤山千古意|今日为君开
雁飞霰频积|马饥冻犹策|谁怜东郭生|尚作长安客
谈谐意方接|萧散诗自生|写成澹泊句|洗尽淫哇声
卧龙拜床下|刘表安能屈|照见采药踪|犹遗鹿门月
残堞馀秋草|颓垣带夕阳|当年曾下士|谁为语兴亡
寒茭翳秋塘|风叶自长短|刳心一饱馀|并得床敷软
独树邮亭影|千山征路尘|东乡今夜月|偏照未归人
阴阴蚕月雨|如沐亦如酥|绣佛花前供|还堪浴也无
竹原与草堂|转眼事非旧|一壑今独专|造物有付授
我醉辄指麾|莫向太帝说|要炼五彩石|去补西天缺
骑马渡河水|马渴未即渡|饮足不须鞭|腾踏长嘶去
石桥高百尺|雨后振衣上|我欲驾铁桥|仙人共来往
北阙投封事|南山返故庐|李衡千树橘|张琰一园蔬
楚山十日雨|高涨落江湖|捲雾游龙去|粘天白鸟呼
同俗不同俗|山杯映秋菊|仍闻席上歌|不是人间曲
莫道春风好|春风易白头|君看花里鸟|亦有世间愁
市廛有宽征|僚吏无间言|弊例亦麾却|益知彦修贤
人人欲见圣|岂以面目求|由之乃克见|真见惟真修
雨渍身如漆|苔侵面若蓝|问时都不语|应是忆扶南
牧牛值风雨|牧具几脱手|不自风雨前|不自风雨后
空江满秋色|回首见东山|旧日垂竿侣|攀龙久未还
万里江南客|思乡无限情|白头谁作伴|清夜读书声
阳过常畏人|阴过不畏已|人目当其丽|吾目当其鄙
此花犹未发|此酒已先香|独有甘芹意|开樽略为尝
晴春日蒙茸|远客自惆怅|白云乍散彩|青山还遮望
涓涓自空来|霏霏复不见|安得自尤物|使我耳目乱
化国春偏好|慈闱日自长|仙韶喧法曲|齐劝万年觞
僧舍兰亭帖|萧郎取得还|昭陵一片墨|依旧出人间
秋风下太清|摇落不堪情|喜有东篱畔|黄金乱吐英
广殿回雕辇|沧池漾彩舟|尧心顺时令|不是重嬉游
飞雪透疏棂|隆寒袭重被|乡心触景生|惆怅难成寐
我爱千亩杏|逶迤围小亭|浮云日夕静|叠入万峰青
蹛林闻野祭|汉室议门诛|辛苦楼兰将|凄凉太史书
鹦鹉海上杯|一酌起云雾|最得五柳欢|那免三闾妒
纷然丧乱际|反覆归圣朝|秉钧孰为偶|扶颠永萧条
斋心礼仙圣|不是爱山游|山中笑何等|白发故诸侯
菩萨号文殊|禅堂名曲讲|语默本同源|名实不相愯
好学无闻焉|佳兵吾衰矣|且乐荣启期|不羡鲁施氏
洑流几千里|往往见清川|汇作荥河泽|奔为趵突泉
开帆驾洪涛|血战乾坤赤|风雨闻号呼|流涕洒丹极
无食又无衣|逐儿安所之|不辞履霜苦|犹谓罪当笞
横枕山窗里|月明林影动|禅心烱不眠|宁有巴山梦
古桧依堂陲|曾闻昔贤植|岁寒霜霰多|不改青青色
春着湖烟腻|晴摇野水光|草青仍过雨|山紫更斜阳
静抱五龙寐|虚涵一镜空|洞天三十六|都在卧游中
风急窗自鸣|霜严酒无力|岁律方峥嵘|幽人坐坚壁
一片韩山石|千年卧荒草|崚嶙何所前|落日牛羊道
微尚依林壑|相期载酒过|窗前双瀑布|清响坐来多
瑶琴空石几|肠断未成声|听待他年鼓|熏风指下清
认得前家令|宫人泪满裾|不知梁佐命|全是沈尚书
读碑经岘首|贳酒过宜城|莫问依刘事|休伤吊屈情
出上才双叶|抽心已一花|色应欺翠羽|香未减兰葩
青青水中蒲|叶短不出水|妇人不下堂|行子在万里
复寄满瓢去|定见空瓢来|若不打瓢破|终当费酒材
昨日泸溪客|今朝此问津|野航吾自惯|一度当寻春
藁砧不可期|莲子空相托|欲寄一封书|惟愁被姑觉
绿树凉阴合|苍苔掩翠浓|共言春意好|都在满林红
春光才一点|已觉早梅清|不是香含吐|安知最有情
柳暗夏将至|花残春欲归|年华似流水|无语叹光辉
数日方离雪|今朝又出山|试凭高处望|隐约见潼关
手摘卷葹草|愿传双飞翼|车轮千里遥|中心自不隔
清澄寂灭海|明净涅槃天|到此方知乐|休耽浊睡眠
妾把青铜镜|郎投玉镜台|芙蓉照秋水|似向水中开
野旷孤亭迥|昼长花影迟|蒹葭飞白鸟|杨柳啭黄鹂
凿破苍苔地|湾湾月半边|既能清到底|何必十分圆
举世多少人|无如这老汉|不是倒骑驴|凡事回头看
梦见关山候|愁闻风雨时|羁人新荡样|月影下波迟
水面细风生|菱歌慢慢声|客亭临小市|灯火夜妆明
醉翁虽已没|遗构在山阿|不比陶潜石|清时乐自多
不肯一世人|草木自宾友|举杯问樵岚|见有此客否
日射江门动|龙蟠海雾生|排空有羽翼|不上九天行
野烧千里尽|容易雪消时|莫以春先绿|都忘寒岁知
郑君高节士|潇洒绝人群|独把青鸾尾|山窗扫白云
新栽竹数竿|竿竿挺苍玉|我歌竹和之|步转阑干曲
开樽酌溪渌|秋兴何萧骚|重哦惠休句|目送吴鸿高
风流意不尽|独自送残芳|色作裙腰染|名随酒盏狂
思见怜初洒|忧消喜渐堆|惜明聊自拟|惊密偶同欸
结客千金尽|酬恩一剑存|羞为狗盗伍|不傍孟尝门
绣斧肃霜威|澄清志不违|瘴乡人拭目|惊喜见晴晖
穷达渠非命|机关不到心|新诗聊自遣|高兴若为禁
卷却银河水|青山应更清|等闲评陆羽|来此读茶经
不畏塘雨急|钿叶自相遮|纹禽忽飞去|冲落波上霞
萝衣湿寒翠|苔锦上嶙峋|一榻千峰里|因诗忆古人
心向静中求|身宜闲处著|合已号便便|亭宜名莫莫
藤石从云老|苔阶过雨斑|游人不解看|应道是真山
世事今何日|深居独灌园|夜来焚谏草|偏愧舌犹存
与君外形骸|更自离言说|此聚虽难常|此意终不别
花龛高挂天|飞影不著地|鸣铎下虚空|谁悟岩头意
种豆豆苗稀|力竭心已腐|早知淮王术|安坐获泉布
寒山草木疏|苍翠因雨湿|日暮来不来|前溪借蓑笠
愿海散香风|花披菡萏红|锦鳞方上钓|金锁已腾空
章句传燕国|风流有薛君|千年濠上意|寂寂向谁云
凿石破苍苔|青天地底来|夜深寒月印|疑是晓奁开
石阑瞰虚碧|满院兰花开|揽衣起结佩|匡坐待君来
簿领久沉迷|谁能不忍欺|我来惭此石|拈出问吾师
解虎锡常闲|饲虎石常在|亡躯度有情|清风几千载
呼韩与汉盟|保塞临洮西|斩马玉具剑|挠酒金留犁
路远嗟来晚|山僧梦已痴|敲门惊破胆|撩乱佛菩提
夏木无重数|森阴翠樾低|相呼百禽语|太半是黄鹂
来时帘捲昼|坐久竹移阴|有待无消息|南窗睡兴深
寻春入玄洞|水帘珠错落|下蟠九仞松|上宿千年鹤
繁盛闽南粤|潜藏霜雪天|素云生宝髻|剩馥借龙涎
端坐阅四时|烂然各有第|新篇敌岛可|邮筒当数寄
空馆寂无人|摵摵鸣木叶|乍疑风雨声|忽见当窗月
常闻南郭智|未识北山愚|试问溪中水|潺潺只自如
一望二三里|烟村四五家|楼台六七座|八九十枝花
淑气欲迎年|朔风将送腊|征衫费增减|渐觉寒暄杂
彭泽归来后|东篱菊正黄|秋光无限兴|晚节有馀香
窗前六出花|心与寒风折|不是郎归迟|郎处无冰雪
四望黯同云|平湖堕银汉|一叶柳边来|应是寒澌泮
问路非行路|年年在户庭|果然行路客|问罢即登程
自湖腰欲断|莆阳朱紫半|水绕壶公山|此时大好看
欲妆临镜慵|畏见朱颜老|无语下瑶阶|所思在远道
岁晚经湘浦|堪收入画图|雪馀凝望处|一片玉模糊
晴日催归路|平桥又息躬|云峰四面碧|霜叶一溪红
庭花昼合围|松竹蔽行道|淡面邀缁流|相对豁怀抱
独在西峰顶|年年闭石房|定中无弟子|人到为焚香
台高登望迥|台平驰射宽|平高各有志|民力空独难
望母嗟陟屺|思亲徒望云|可怜魏孝子|不比狄参军
蕉叶碧逾净|榴花红更明|知秋惟蟋蟀|唧唧草间鸣
太液轻澌泮|温明霁日融|菜流芳荇碧|花颂瑞椒红
气至风条达|阳升土坟盈|芸芸生物遂|两两泰阶平
游子惊西风|霜意薄林樾|所嗟故山蛩|不负故山月
心事俱已休|名山尚留踪|芳湖清且浅|曾照汉时容
帝子登湘岸|临风粉泪弹|梨花多少雨|点点透琅玕
翛翛叶打窗|瑟瑟珠跳瓦|长夜未眠人|起听孤灯下
府教英灵在|虺蛇不敢居|从来岩上月|只是照虚无
人兮吾与游|竹兮吾与俱|世浊此独清|室小自有馀
阶下苍松立|阶前白鹤行|轩中何所有|终日此双清
空阔湖水广|青荧天色同|舣舟一长啸|四面来清风
一朵归云静|徘徊正好看|匆匆恐惊散|不敢上林端
孤舟泊柳阴|邂逅一论心|玉带河头水|此情应共深
日醉临邛市|不题临邛壁|怯他卖酒人|胸中五云色
见说灵州战|沙中血未乾|将军日告急|走马向长安
老树馀生意|疏花发故枝|平生心铁石|正在岁寒时
难把父书读|祗因手泽存|遗言汝可受|忍使世无闻
一念私才起|风波势便增|若非鏖战勇|方寸几时平
瑶台明月凉|玉琯回双凤|不知谁氏女|参差隔花弄
帝遣银河垂|虚帘荡空渌|我欲买娉婷|问尔乞三斛
濯濯何年有|先公手种成|至今揩痒虎|来认读书声
一丝公不挂|钓饵也怜渠|旧日垂竿地|临流只放鱼
古柏昼阴阴|当轩岁月深|山僧常笑指|应解识禅心
宝塔镇东方|亭亭三鸑鷟|云中挂暮蟾|海上射朝旭
当时虎符臣|千载羊裘友|试看元勋台|何似山祠久
迢迢烟水寒|猎猎霜风侵|此行何当还|民瘼简帝心
策杖独行游|青山一何深|道逢采药人|问我松脂林
密竹藏啼鸟|荒村起白烟|人行秋色里|家在夕阳边
白水明崖草|青云起暮山|春风凉不绝|归鸟恣闲闲
著意绣鸳鸯|双双戏小塘|绣罢无心看|杨花满绣床
胡羯自干纪|唐纲竟不维|可怜德业浅|有愧此碑词
住处何曾远|林间别是凉|清风酣一枕|底许觅羲皇
君试探玄草|吾能把素书|问奇频载酒|真作子云居
救溺如救火|造次遂捐生|金陵人去远|拗鬼不来争
甘泽终妨骤|春缘闰候迟|较量农早晚|西墅野棠枝
吏事君休怪|山城好闭门|此生无长物|但坐有清尊
虎为百兽尊|谁敢触其怒|惟有父子情|一步一回顾
首言天地易|次语赞羲皇|系传谁精玩|先看第一章
孤舟横野渚|明月照当空|十年江海意|疑在小亭东
秋水自然碧|秋花何意红|乾坤摇落恨|只是为西风
浙山高崔嵬|浙水清缭绕|廓然霁风霆|孤月生夜照
百年樵斧外|留得挂寒猿|不奈西溪水|流香出洞门
陟彼白云洞|洞里白云迷|跳出白云外|身与白云齐
无怀三两人|裹粮杂乾豆|连日醉乡游|不记归时候
多病宜逃世|浮名合敛踪|杜门安偃蹇|自性本愚慵
神疲穆满驭|足茧神始载|终然方寸心|扰扰躯壳外
天如碧玉版|群山各写形|高空无障翳|龙凤互鶱腾
子真岩石耕|名称动都邑|不比北山翁|销声寄禅寂
异哉宗子孝|亲疾远关心|每念痛大小|因知疾浅深
别兄今几时|邦人指难弟|莫诵海沂康|两冯如鲁卫
我爱姑射仙|清标似霜雪|误落风尘中|玉颜总如铁
月映山头秃|云迷路口叉|仰天方索句|一鹤立松丫
曾饮桂山茶|未登桂山路|芒鞋白苎衣|相约游山去
玉环碎一声|回首峡山暮|安得如萧郎|乘鸾携手去
茅茨西日暖|翁媪自相依|不识鸳鸯意|双双作伴飞
南来山不尽|北望意何如|恨杀衡阳雁|来时不带书
短烛空烧柏|浊醪不荐椒|岁华知几日|人道是今朝
庭树谁教种|无端恼客情|昨宵窗外雨|一半是渠声
流光不肯住|烟景复相催|寄语看花者|休携玉笛来
秋色山中好|山翁醉不回|不知篱下菊|霜后几丛开
轩居只数椽|一角横池水|城中车马尘|那得来窗几
浮图屹亭亭|乘暇一俯仰|忽然风雨来|檐铃一齐响
山前杜宇哀|山下杜鹃开|肠断声声血|郎行何日回
海上洛迦山|现我大士影|萧萧翠竹风|此中有深省
学得汉宫妆|偷传半额黄|不将供俗鼻|愈觉更清香
白日不飞出|夜灯安可亲|比朋不可投|何似暗藏身
万里关山静|清阴满塞榆|如何金殿里|犹献辟兵符
迎风绿云翻|含春锦苞吐|何处双彩鸾|飞来斗毛羽
溪边花满枝|百鸟带香飞|下有一白鹭|日斜翘石矶
纵令无目生|不如有心死|惜哉高氏筑|仍作荆卿匕
玉甃祥光发|难藏世上名|定多慈护力|一饮百疴轻
宵分睡正浓|忽闻鸡喔喔|强起整衣冠|明星在屋角
谁把摩尼珠|掷向沧溟里|皎皎镇江城|至今潮不去
平塘波浪深|荷叶鸣秋响|惊起锦鸳鸯|双双共来往
山水有馀静|都忘城市嚣|朱黝本自省|时焉此逍遥
劲节含龙箨|孤标出凤池|最宜风月夜|不遣俗人知
老树半垂叶|疏篁斜露根|若无烟雾隔|应见石西村
半空纷下鹤|千尺矫游龙|再歌古人句|晴雪落长松
猿声到枕上|愁梦纷难理|寂寞深夜寒|青霜落秋水
窈窕东注壑|舒徐南入江|寄声沧海若|高洁此难双
碧草垂低岸|东风起细波|横汾从游宴|何谢到天河
疲筇扪石上|大野俯栏窥|洞穴通诸顶|泉流接两池
根清条不肥|影落明月地|凄凄欲寒时|胚𣍯已生意
游蜂从何来|饥雀巧相遇|谁其释纷拿|放汝采花去
主人心地阔|以意名其亭|长携一樽酒|坐对前山青
密林新雨歇|叠壑泻潺湲|书声午未罢|深坐觉□寒
萝月娟娟净|三星耿耿明|曲栏深睡犬|修竹暗巢莺
苞竹秀孤岭|虚籁涵清漪|秋风何时实|凤饥竹不知
白日炎氛远|清阴敷广庭|岁寒抱高节|霜雪独青青
破白便怀青|纡朱旋著紫|鼎鼎一春忙|浮荣均梦蚁
汝幼不努力|忽为三十馀|勉旃教汝子|要付善和书
明月今宵满|清谈暑气消|鸥飞蒲叶战|鱼跃浪花摇
凄凉徒见日|冥寞讵知年|魂兮不可问|应为直如弦
昔我游山阴|杂花纷似雪|重来雪作团|远树皓已结
取友英隽场|如子乃石交|进善定见与|言从浚之郊
儒道未易行|俛首为禄仕|仕而不得禄|卓哉见廉吏
茆山千万叠|不得见天全|帆出扶胥口|无山只有天
寂寂中秋夜|含情出玉闺|河长看雁远|月皎觉云低
平昔歌声断|凝尘满画梁|昭阳新奏曲|谁得奉君觞
雪后竹君子|霜前松大夫|梅残半点白|猿叫一声孤
五月逢重五|堂前共举觞|无端小儿女|争索五丝囊
结庐向南山|日夕入佳气|岂不淹岁年|地远心所慰
骡马缘风热|因此作你黄|涂药教驹匝|切恐结成囊
池鸟夜喧寂|水屋月流明|坐深清景迈|不知莲露盈
宿食共相投|枯荷野渚秋|平生急难意|何用急时求
明月一樽酒|清风万卷书|南山山下地|终欲卜邻居
秋容何处佳|淡泊寄寒水|无滓湛遥天|我心正如此
朝看长白山|暮看长白山|山色有朝暮|吾心常自闲
饱食无馀事|逍遥散步行|清晖人不见|鸥鹭自相迎
闭门春雨后|芳草上阶生|讵知严霜月|聊复一时荣
夏雨涨黄流|夜鸣邻船柁|乘危冒险人|不识西山饿
燕舞起香尘|莺歌出绛唇|直须灭银烛|恐有绝缨人
尘鞅苦相聒|江槎喜自闲|数编翻欲遍|小饮卧看山
借筹渭阳幕|边画分毫毛|邵州二千里|能勿鉴寐劳
开轩面杉竹|冷翠摇清空|披衣水边石|长夏来薰风
鬼谷岩前石|唐文字字奇|何当拂苍藓|细读老君碑
社鼓村村急|春流岸岸高|双分待鱼鹭|红认隔溪桃
青虬在其上|雌霓甘为下|游者虽异途|阴晴不相舍
不忍身逃箭|知为母塞疮|人心有如此|兽面本何尝
山静无人声|焚香坐朝暮|苍藓盈阶除|落花遍庭户
风翻朱里幕|雨冷通中枕|耿耿背斜灯|秋床一人寝
云端发清磬|松里耿疏灯|欲识心中事|还应出世僧
岸帻坐微凉|荷池雨新足|永夜寂无人|流萤度深竹
低处最多情|声迟拍转停|坐中肠亦断|况乃隔帘听
结楼依东城|楼高凌睥睨|吾欲览大荒|浮云莽不止
饭煮忆青泥|羹炊思碧涧|无路献君门|对案增三叹
越溪与文溪|昔日大名齐|文越不同道|溪流分悟迷
小玉探春回|褰帘笑语来|今朝庭树上|忽有数花开
片雨过孤村|晚溪晴洗马|复有如花人|浣纱明月下
未必黄明在|终令丑口亡|难教疏网漏|不直败毡藏
东洞火痕多|温柔如水玉|秀色生文姿|为君日三浴
御榜揭红墙|春风马上郎|特引双蝴蝶|来荣插帽芳
春雨暗西池|轻寒袭罗幕|愁倚小屏风|墙头杏花落
雷雨过前溪|竹色犹黯惨|泥中有龙孙|戢戢露头颔
人事无如何|多于道傍草|但问酒有无|莫管老不老
煖坐无寒涕|窗油雪让明|地炉糠火熟|饱听乱松声
荣枯观物理|万事总如斯|无虑复何遣|惟吟靖节诗
乍面成乍煦|易诺旋易悔|孰与少踟蹰|犹令直道在
巉石横岸曲|碧叶生秋树|朝朝欸乃声|不识江中路
宁复露棱角|明心不受欺|千年谁可转|空照是宗师
踊跃谷生风|峥嵘百兽中|岂知王者瑞|足不履生虫
丹灶功成后|寥寥掩竹扉|但闻蝉已蜕|不见鹤来归
上士体虚无|瓶泉与道俱|倘馀涓滴润|可救众焦枯
朝凿西山石|暮填东海水|西山石可尽|海水浩无底
如何百城内|一一画元方|劝孝贤刺史|观风职所当
膴膴川原合|依依桑柘疏|柳汀与花坞|好是辋川居
重叠四百峰|铁桥在何处|莫将别驾来|同到飞云去
招提临古道|窣堵压孤山|十里梅花树|都来一望间
春至百卉萌|日出万象丽|不应拈破时|别自一天地
流水绕孤松|清风动疏竹|俗客不到门|莓苔长新绿
眉淡凭谁画|床空只独居|天涯音信绝|还寄梦中书
水浸石根冷|风吹藤叶飞|菰蒲秋影里|长趁钓船归
浮香绕曲岸|圆影覆华池|常恐秋风早|飘零君不知
有意濯尘缨|河流伴客行|翻嫌河畔水|不似石泉清
雨云冒山头|晴云出坞口|东峰有龙湫|雨我私百亩
团扇复团扇|团扇亦已好|但恐秋风至|弃捐在中道
广成住崆峒|庚桑居畏垒|一鞭山色中|吾道无成毁
愁倚溪楼望|还因见月明|月明如有约|偏照别离情
清波滔碧天|乌藏黯黮连|二仪不辨处|忽吐清光圆
旧梦在何处|新梦续相从|旧空那可续|新续总成空
东西填脚债|已过一秋期|今日拈花处|思君第一卮
陇上春风生|江梅几枝发|仙人坐吹箫|飞堕一楼月
偶随流水出|闲趁白云归|步石苔侵屐|攀松露滴衣
曲径穿丛密|香清为客来|玉梢梢外雪|苔古晕疏梅
悠然四松顶|置此六尺斋|事事张功父|何论十二钗
皇猷被寰宇|端扆属元辰|九重丽天邑|千门临上春
位逼将求说|书来欲铸颜|柰何化鹤去|不见珥貂还
飒飒树头风|山犬吠不已|呼童启柴扉|明月照溪水
河上牛郎立|桥边织女过|一时才相遇|两意自谐和
叶落满庭阴|朱门试院深|昔年辛苦地|今日负前心
苍竹纬琅玕|为形有如豆|遇祭何所容|乾桃与脩糗
高阁倚天碧|湛然明镜中|了知身是幻|寄傲在虚空
蒙茸冒枯几|想像挂霜枝|永失金衣友|文章安用为
尝评节物佳|无出九日上|岂独为黄花|端由有元亮
厌世逃名者|谁能荅姓名|曾闻王乐否|眷取路傍情
一自分携后|吟怀转寂寥|小窗孤烛夜|忍听雨潇潇
棐几坐永日|岩花动微风|未知堂中人|此乐谁与同
路左孤坟在|何方示化身|惟留桥上月|长渡往来人
走却坐禅客|移将不动尊|世间颠倒事|八万四千门
望君水轩西|恨杀前村树|日暮溪雨来|扁舟在何处
射鸟还来凤|君王总不知|承恩看合德|玉面发赪时
粉箨解香苞|新梢展凤毛|空庭明月夜|只怪粉墙高
情弱抽思长|腕娇运笔拙|口诵恐易忘|笺书还自裂
吾家数兄弟|薄有古人风|生计何曾足|酒杯无日空
重复青山里|双峰锁寺门|楼耸排云阁|松盘过路根
百雉云中午|双虹水面晴|曲江春事蚤|随处丽人行
岂是无仙骨|平生百念轻|但存方寸地|吾不计前程
马上谁家子|相逢灞水头|片言合义气|笑赠千金裘
维汉南有箕|垂象列三辰|长司簸扬职|糠秕居前尘
日日思前路|朝朝别主人|行行山水上|处处鸟啼新
意妾似花枝|愿与春长在|郎意似花阴|逐日阴移改
乱石倚巉岩|山径故崎岖|肩舆度前冈|松风吹我衣
一病三旬久|脾衰秋气侵|谁怜形影瘦|犹喜月相寻
青云覆叠𪩘|白鸟度平湖|钓屿夜来雨|山深知有无
独坐掩罗帏|愁看双燕飞|思君不如燕|一岁一来归
箫鼓修雩祭|风雷起古湫|虽无豢龙氏|尚有斩蛟侯
山中春已晚|处处见花稀|明日来应尽|林间宿不归
渺渺太湖水|湖中多鲤鱼|故人时把钓|应有北来书
秦淮临别处|月落早潮平|离思如潮水|相随到吕城
幽石生芙蓉|百花惭美色|远笑越溪女|闻芳不可识
小院藏修竹|柴门傍曲江|系舟杨柳岸|诗句落僧窗
酒兴唯诗赖|诗怀实酒因|高吟到佳处|满酌岸清巾
自是太古人|一身衣百草|年年只在山|怜尔亦枯槁
山色重拈出|秋云似削平|可怜松下路|月黑不堪行
客归青海头|报道单于死|晓起望征人|新妆从此理
短棹经行处|风披藻荇香|中宵孤鹤唳|片月在沧浪
倾盖见芳姿|晴天琼树枝|连城犹隐石|唯有卞和知
肇履璿玑历|重飞缇室灰|寒随土牛尽|暖应斗车回
好勇能过我|当仁岂让师|勇须仁以济|仁必勇为资
竹阁公所爱|延僧酌夜茶|渔歌天外起|何似听琵琶
号令行惟信|人谁不我承|举烽诸国叛|敲铁小童应
已分几上肉|谁藏腹下刀|安知羊不死|乃复自羊羔
居独念无僻|境动情不肆|圣人然后能|学者须敬忌
民愚一何鼠|民怒一何虎|谨毋芟刈之|持以报九五
逆旅程难进|疲肩重日增|归期无用数|俛首事孤征
客来借毡看|笑指一书策|不管卖不行|且图偷不得
昌国古要区|人物屹相望|功名刻高崖|粟帛赐满箱
一干生数花|春风折香玉|持之赠所思|幽人在空谷
清琴久无声|芳佩邈已解|疏影落斜阳|萧萧复谁采
茅屋深湾里|钓船横竹门|经营衣食外|犹得弄儿孙
水殿笙歌歇|宫门听漏签|薰风吹藕荡|香度水晶帘
柳眼青迎客|禽心乐傍人|鹤须为起舞|童侍亦相亲
故园兄与弟|一别又经秋|昨夜相思梦|分明到广州
南枝春意动|林杪散朝暾|无使传芳讯|看花日又昏
花早春何力|香寒晓尽吹|月摇横水影|雪带入瓶枝
家临九江水|来去九江侧|同是长干人|生小不相识
山城一夜雨|客意巳深秋|况对临湖寺|千松翠欲流
郑虔骨已朽|孔父天不遗|他年从事贤|手板空倒持
霞口镂衢鞍|霜蹄削玉寒|晓看经逻些|暮已蓦楼兰
当时饿鸱箭|惊皇无复魂|困卧阶下草|深愧主人恩
天上会双星|桥渡银河水|一别动经年|楂楂徒报喜
涧底云根湿|林稍风叶鸣|何时明月夜|来此听秋声
群木上参天|清阴并为一|炎曦无路来|不废风月入
乱石托孤根|群槎避清芬|空山人不到|花照玉晨君
空房心胆怯|灯影半将残|揽衣频起剔|扬彩伴更阑
在处飘红雨|临窗照夕阳|何时清禁里|一笑伴仙郎
只见漫天雪|元来亦有花|两三花自好|半树太多些
草木何丰彤|悬崖护丹穴|相传通鼎湖|深窈吹寒冽
寒山远欲无|春在冥濛处|何如扫浮阴|尽放岧峣露
服食求神仙|何如孤竹子|一食西山薇|万古当不死
双流决决鸣|石根失其一|弃糠于此中|应从玉泉出
白鹭白如雪|照影临沙碛|翻被鱼先见|终日不得食
倚杖临寒水|披襟立晚风|相逢数君子|为我说濂翁
滴滴出石间|初疑松上露|点易日有程|还应周天度
含悲吊屈平|壮心怀马援|香芷生沧洲|铜柱倚荒甸
昔游西太乙|今日返成都|若问去来事|云藏月影孤
十载脾神厄|何曾食有鱼|击鲜徒溷汝|遗鲊适忧吾
夕英色衰落|小摘尚盈襟|错会离骚意|元无满地金
鹰吊横绦路|春风动客衣|浩歌登绝顶|回首万山低
焚香坐蒲团|神定心更逸|坡翁有嘉言|一日便两日
日月岩前鸟|秋来不复闻|达人今已化|名系此山云
坐对蒹葭晚|遥悲水国秋|鱼书长不达|江上怨阳侯
借问金沙地|何年玉髓开|水寻沧海去|云抱碧山来
草树随方别|枫亭故有枫|故乡乌臼树|霜色更深红
大地寒深处|参师不自知|青天还日出|一路见来时
秋云轻似叶|秋叶复如何|日日溪头坐|飘红几许多
騋牝三千匹|云屯十二闲|六飞当御驾|喜色见龙颜
归来遽云出|既出又归来|自处苟如此|渊明安在哉
晴即前岫樵|峰分方未返|路乱笼绿罗|云晕涌愈远
风静云归山|风起云作雨|伛偻久无心|日倚亭前树
扁舟横薄莫|渺渺蓼知秋|家山有江湖|何必赋远游
君王全盛日|宫殿此沈沈|歌舞无人见|唯馀钟梵音
五马来何暮|经营指一弹|石碑书近事|留与后人看
山势连天合|溪流过峡分|难将一溪雨|写出两峰云
老丑慵看镜|清狂爱作诗|唱酬真得侣|衰白亦相宜
寥阳龙已化|华表鹤空悲|欲问梁朝事|惟应老桧知
心寄羲皇上|生逢晋宋时|风流千古意|只有杜鹃知
登览多清兴|衣襟有白云|松风不知际|仙籁坐中闻
御柳依然绿|宫苔取次生|黄鹂深处语|不似旧时声
涛涌雪成滩|星石绾其口|谁来选渔竿|约此溪中友
无田艰岁计|有子不为贫|藿食恒余味|蓬门也自春
风来莫乱吹|摇我庭中树|树上有鸟栖|惊飞无住处
采芳复采芳|采之何太勤|芳馨塞天地|吾自美灵根
烟势分岚出|波痕映林薄|兀坐不逢人|邻花相对落
城市何年别|烟霞尽日闲|松潭明月上|把钓不知还
密粟出浓紫|幽花间深黄|有谁吟其间|含香一薇郎
维舟汉江滨|水色照黄鹤|骢马何不来|风雨横江落
露气集芳丛|千头趁晚风|淡妆宜小摘|鬓亸玉玲珑
每岁听蝉处|那将此际同|孤村寒色里|野店夕阳中
半山字说行|精义极贯穿|世好鸦蚓书|谁识虫鱼篆
东井回天地|西奎应古今|已无生与死|况复说浮沉
唐皇溺太真|爱心苦未足|因人忆海棠|何如悟秉烛
天地亦已大|斯人何苦心|把酒语不得|西风吹上林
尔向沧江别|予方湘水行|秋风莫相负|迟尔岳阳城
镜湖中有月|处士后无人|荻笋抽高节|鲈鱼跃老鳞
道本无垢净|境自有喧寂|愿闻禅说中|何以得真实
闻君新酒熟|况值菊花秋|莫怪平生志|图销尽日愁
郡斋谁种竹|绿荫未多浓|我欲添清閟|殷勤护箨龙
野水漫凫汀|烟芜接远坰|数峰青抹黛|遥指不知名
百步洪头水|秋霖一夜浑|相携濯缨处|无复履綦痕
何事不驱蚊|癯然床下身|伤肤非所惧|所惧去伤亲
山僧赠衲衣|旧是稻田样|石床不解眠|夜礼天坛上
何由芰制衣|岂必兰为佩|一笠一蓑轻|田渔且相对
循壁渡泉桥|知有幽人宅|山气动□馡|香獐夜来迹
秋晚不扃扉|秋亭一叶飞|采莲人不见|水面落红衣
一水明两岸|千峰长绿苔|凭高窥鸟道|寻胜得鱼台
沙砾喧寒雨|枫根挽钓楂|菰蒲起烟火|隔水是渔家
觱沸一溪泉|巃嵷千古木|中有避世人|阴厓结茅屋
叶如花傍砌|往事逐浮华|旧曲惟传恨|人间复见花
什袭发硎刀|无名自贵高|秋衣犹葛制|午饭厌溪毛
天性生虽具|人伦教可无|往哉亲父子|汝契作司徒
明月皎如银|中有丹桂影|怀人坐良宵|衣裳露华冷
何年金粟树|留客怜樛枝|淮南招可隐|一咏小山词
关河霜雪清|故人亦流落|夷歌奉玉盘|悲君随燕雀
壶中冰始结|盘上露初圆|何意瑶池雪|欲夺鹤毛鲜
乐在知几早|忧因见道迟|遥怜鲍庄子|人笑不如葵
元祐赋律古|熙宁经义新|请君忙改艺|诗好误终身
子美食樱桃|题诗叹转蓬|空怜点唇绛|尽作滴阶红
或言严本庄|蒙庄之后者|或言汉梅福|君之妻父也
远山俯可拾|北斗近堪凭|共在白云里|君居第一层
彼已苦其密|此犹患其疏|欢呼试新网|一举双白鱼
二阁宁独暖|万家方号寒|何当放春去|和气满人间
师者人之范|辨惑正吾疑|苟不就有道|伥伥其何之
臣繇贺捷表|臣结中兴碑|亘古雄辞在|于今老学谁
溪上娟娟竹|年深百尺馀|何时过溪上|折竿钓溪鱼
南垞与北垞|岸远渺难即|此处好行舟|面面芙蓉色
松暗水涓涓|夜凉人未眠|西峰月犹在|遥忆草堂前
穷通皆有命|守道竟何惭|莫计荣枯事|逢人尽醉酣
新霁洛城端|千家积雪寒|未收清禁色|偏向上阳残
见尔芙蓉沜|点水款款飞|黄头棹船去|半湿轻罗衣
竹径转西麓|山花能白红|要知造物心|政在无言中
雕锦剪花团|三边总认看|寻常不肯着|风雪念兵寒
饱去樱桃重|饥来柳絮轻|但知离此去|不用问前程
微雨逗芳华|悠然动百花|岭南春事早|梅李竞交芽
坐久香不断|开残花尚奇|林莺知客意|一啭似笙诗
种葵如种麦|隔岁已下子|仅成一干花|浪备四时气
幽幽涧底兰|花叶愁枯槁|不及尔青蒿|春阳能得早
万岁菖蒲酒|千金琥珀杯|年年行乐处|新月挂池台
风交蒲苇乱|烟断凫鹜飞|日暮一笛起|扁舟垂钓归
堂上会亲戚|可怜马上郎|呻吟更流血|干戈浩茫茫
流水弯还来|羽觞酬酢竞|应有兰亭篇|邦人起歌咏
送远翻清调|山高水更流|子期欣共席|黄醴满金瓯
夜久喧暂息|池台惟月明|无因驻清景|日出事还生
入室五千卷|插架三万轴|何似晒书人|坦此便便腹
谁来蹑高步|幽径已荒凉|落叶无人扫|哀猿空断肠
杂卉烂春色|孤峰积雨痕|譬若古贞士|终身伴菜根
持宪使荆南|咨诹驰六辔|鹰隼不及凤|愿勿失此意
试问窗前竹|栖鸾会有期|丁宁休剪伐|留取拂云枝
千百年之间|辋川图若见|不到文杏亭|那识王维面
莫问苍梧远|而今世路难|胡尘不到处|即是小长安
日午尚高眠|问人雪霁未|沙弥九岁馀|不识人间事
琴书四十年|几作山中客|一日茅栋成|居然我泉石
望远吴天雁|情深谷口阴|扁舟殊自滞|还负子猷心
八骏去已久|骅骝未易逢|君看七十匹|若个是真龙
挂席东南行|青山望迢忽|日暮寒潮生|维舟对孤月
大道元无定|如何说觉今|须知觉了后|不减原初心
实德吾应愧|浮名信所遭|未能忘厌羡|祇觉一生劳
白浪高如屋|停舟日已中|长芦望不到|愁杀石尤风
幽鸟噪岩谷|寒烟锁薜萝|忽遇金蟾蜍|无人自呵呵
山脉贯龙腹|山髓出龙口|九道下成池|千年溉灵囿
亲见房太守|殷勤奉旨甘|那能不心愧|岂止是颜惭
隔松闻桂杵|玉粒捣玄霜|水月明笙鹤|江云冷石堂
东风吹暖气|消散入晴天|渐变池塘色|欲生杨柳烟
世间猫捕鼠|谁知鼠捕猫|会得个中意|何须面壁劳
物外山川近|晴初景霭新|芳郊花柳遍|何处不宜春
胡越同心日|夫妻反目时|人间无大小|得失在须斯
陇头人未来|江南春几许|惆怅玉箫声|吹落胭脂雨
不待东风拆|池塘已自春|试看源上客|犹恐是秦人
千金募战士|万里筑长城|何时青冢月|却照汉家营
绰约敝姑射|倏忽归鸿濛|谁云橘中乐|不减商山翁
老翠山皆洞|深红树颇花|人夸仙世界|我笑是贫家
莫即叹飞蓬|醇醪更养蒙|秋花应似汝|老作雁来红
桂楫寒烟浦|茅庐老树枝|画图嗟岁暮|不及见春时
同住长乾陌|经年来往稀|采莲相借问|并着画船归
雪重玻璃捲|苍然色不渝|苦辛通性窍|登荐后甘腴
赠子槟榔花|杂以相思叶|二物合成甘|有如郎与妾
土俗诸蛮异|人心一理同|古今鸡犬月|南北马牛风
采菱须采早|菱老刺侬手|刺手不足忧|菱老如侬丑
不惜将黄金|争头买颜色|妾貌自可恃|谁能苦劳力
月在潭水中|水清月儿白|风来莫吹动|天壤吁一色
虽得苏方木|犹贪玳瑁皮|怀胎十个月|生下昆仑儿
湖边法喜楼|千顷冷涵秋|吟绕维摩室|风生杜若洲
倚杖看明月|停杯唱竹枝|美人期不至|对景立多时
山下无人踪|山上无鸟语|惟馀一片云|见我来游此
金刀剪紫绒|与郎作轻履|愿化双仙凫|飞来入闺里
作客翻为主|殷勤送所亲|不知为客苦|试看南归人
斜阳照石壁|寒泉浸松影|风生万籁虚|鹤唳千山静
桃李寂无言|垂杨照溪绿|不见苎萝人|空吟若邪曲
慈悲乳孙叔|恭敬侍小颠|烦君常警逻|老子□□□
越公多美妓|卫尉足名姝|无计留红拂|伤心坠绿珠
楼台出林杪|入望杳难分|半夜投龙去|千山尽白云
水国春已生|微波漾洲渚|时见挑菜人|临风自凝伫
公非不通险|任重载者浅|此去荷责轻|又得先归便
杨柳馀朽株|梧桐但疏阴|小卧不出门|不知秋已深
明月落谁家|信是无心得|出门舞婆娑|梨花满庭白
客途过半夏|榕圃正当归|欲附子音信|天南星使稀
忆昔杜陵老|恨无千万间|君能恢大义|吾党悉欢颜
尘海东南下|云山西北高|黄流荡中潏|万里费波涛
相别亦何事|相逢尽偶然|愁肠贯彩笔|离梦绕朱弦
小小储金鲤|池波一镜平|不须桃浪暖|头角亦峥嵘
晚云横树薄|寒雨入帘微|川净鱼堪数|人间鹭不飞
君家湖北头|门前湖水流|水流似侬意|日夜不曾休
来说湖西者|不及华山顶|谁知岩中仙|解作石柱屏
西施颦自好|邻女未全非|但使怜颦得|毋须吴苑妃
江皋草已长|微飙吹绿漪|物情本自适|偏入少陵诗
锦架丝绦旧|羁縻气转雄|草间狐兔尽|饱食待秋风
蕉闻王子晋|云卧夜吹笙|控鹤冲天去|松风千古声
项上如生旋|有之不用夸|环缘不利长|所以号螣蛇
昔为避世乡|今是朝宗路|桃花春水间|犹是寻源误
槟榔自无柯|椰叶自无阴|常羡庭边竹|生笋高于林
去岁望云心|东归车马疾|君今向故园|非复倚门日
树暗春将老|酒阑人欲归|裴佪风月夜|花絮一帘飞
绕涧绿猗猗|秋风吹紫蕤|如何生杜若|浑欲杂江蓠
江树风力斜|江波雨声急|孤篷有归渔|清寒压蓑笠
落落罗浮松|皎皎耶溪月|将月挂松端|清辉两寥泬
杀身明逆顺|濡足救危亡|未必荀文若|甘为操子房
断碣馀苍藓|高文记赤乌|浦深春水阔|天远野云孤
阳生在十月|亥谓之天门|战乎乾者物|乾实战于坤
皂隶百轻肥|金朱弹丸箧|君方踞胡床|风掀缃册叶
野菊日烂漫|秋风随分开|寒香与晚色|消受掌中杯
去骖嘶别路|归棹隐寒洲|江皋木叶下|应想故城秋
秋老泽国寒|稻粱资啄食|岂不怀同心|天高整孤翼
尔作为文章|文章不利尔|大都机事人|毕竟机心累
落此鼪鼯野|宜从麋鹿群|何知交友内|而乃得夫君
危石江中起|孤云岭上还|相逢皆得意|何处是乡关
盛世须材杰|高名动圣明|一麾淮海去|青旆拥千兵
我欲游京口|浮家未有船|羡君无一物|篷底曲肱眠
槐柳拂云长|清阴覆短墙|群芳俱落尽|祗有菜花黄
官样何如野|谋生拙最宜|君门标野拙|篆刻大精奇
庶草将蕃庑|群阴自退消|迟迟杏梁日|长照紫宸朝
山开稍有路|水放亦成川|游人得所息|真意方澹然
剪彩宜春胜|泥金祝寿幡|雪梅同雪鬓|相对两凌寒
金梭抛翠丝|东风弄晴昼|求友不须鸣|绿窗人倦绣
物理窥开后|人情照破休|止堪初看望|不可久延留
千年白鹿地|今有佛楼台|昨日到山下|衔花犹出来
竹不愧老可|人今无老坡|聊将一卮酒|相与酹苹波
小浦闻鱼跃|横林待鹤归|闲云不成雨|故傍碧山飞
绿净不可唾|此语足千古|天水澹相涵|中有数声橹
自谒上元归|不作向平想|俨然病维摩|阿閦在手掌
不独山头白|人头亦垂素|积雪有时消|青山色如故
怀归空有感|包贡则无因|跳入商山去|添予作五人
插屋数竿网|穿篱几尺船|水乡菱芡足|不著免租钱
相唤檐前度|嘤嘤柳外莺|寒衣裁未就|忽断剪刀声
山中清且闲|寒雪共朝夕|除却自行踪|并无麋鹿迹
融香一尺云|煖玉三竿渚|不知濯锦波|唤作桃花雨
碧落秋方静|腾空力尚微|清风如可托|终共白云飞
怪石从何得|玲珑自可怜|感君同白璧|置我小窗前
秋水一抹碧|残霞几缕红|水云霞尽处|隐隐两三峰
赤壁不改色|汉江依旧流|二龙争战后|风月属扁舟
长沙游玩地|多有墨工奇|旧说胡光烈|今夸郑子仪
盥面知新瘦|看书觉近昏|风霜不相贷|老意与谁论
叠嶂最惊目|排青隐星络|双溪颇醒心|激素出林薄
塞北兵戈满|竹西歌吹空|何堪故乡梦|真在白头中
水獭荷花下|鹭鸶荷叶边|渔舟更数罟|谁为小鱼怜
迢迢还乡路|程程日逐西|鸡鸣时问境|十里是金溪
危栋势凌空|时有浮云度|应与楼中僧|去来本无住
舟中采莲女|两两催妆梳|闻早渡江去|日高来起居
海日高低影|风舟远近程|利名刚两字|云水一虚亭
仰极摅忠荩|临民薄赋徭|我来君已逝|凄切夜蛩号
灰里拨阴何|思君欲就哦|还忧好时节|来搅或遭呵
冰玉有馀映|铅华暂谢却|安得素心人|徘徊弄春爵
歌伎悬灯引|材官导马归|更移花下席|取次换寒衣
新篁故蒙丛|恶草刚荟翳|删薙似少恩|成渠玉无际
兴庆坊前柳|萧郎手自栽|藏鸦今渐稳|只是不归来
入用因埏埴|时行任比方|连阶□□□|□□□□□
此骏产渥洼|神奇莫浪夸|相期千里志|赠子字无邪
归来一杯酒|聊慰九泉下|秋深有良贾|拟报连城价
别酒故人同|留诗古寺中|唯应湖上竹|一为起清风
愁来不成梦|梦回心耿耿|定力嗟学微|长夜谁予警
帆影宵仍远|山容午始开|水禽无意绪|飞去又飞来
晚岁习禅寂|已无世上情|如何深夜里|犹自感秋声
凉月光不了|照我芳桂丛|白凫如人长|来往柴门东
寂寞东篱下|幽花裛露黄|自缘寒节至|不是爱秋霜
春江波自绿|不染木兰舟|只与岸边草|依依添客愁
问尔看山人|山中坐几春|定知方寸里|无处着纤尘
别作一家春|故畹已禾黍|黄香从何来|谁为东风主
四月沙河市|青盆雪色盐|吴儿甘美饫|可是喜酸咸
为问马上郎|墙高复几许|海青不上天|那得天鹅去
适意步回廊|长吟看修竹|商飙何处来|吹堕半窗绿
夏日山房清|田作稍就次|衔杯自有真|高枕元吾事
月照马驮山|秋气清人骨|马驮驮不去|千古一轮月
土鼓供儿戏|林泉多珍味|风物自依然|流光换人世
南雪不到地|著树斗琼花|正是可怜色|儿童休打鸦
生当为人杰|死亦作鬼雄|至今思项羽|不肯过江东
智者有所说|后生谁究明|韦编具此眼|时止复时行
去年留不住|年来也任他|当垆一榼酒|争奈两年何
茨菰栽半亩|生水引官河|表以慈姑号|因他乳子多
舒徐春昼永|取次小桃红|独爵把枝稳|矜呼立晚风
躧步凌高台|景气非一状|明月本团圆|不为山河障
何处窥刚德|应于众聒时|初心原不恶|底事为人移
獬豸霜中貌|龙钟病后颜|惨伤此身事|风雪动江山
此日天中节|它年赤伏符|只因昭火德|不为记荆吴
乌风起肝脏|忽患便青盲|便是通神妙|除非解损睛
噫声初发窍|巨浸倏漫空|我欲镌箕毕|为天节雨风
涕泪昨辞亲|酸心今别子|舟陆空相望|掺袂即千里
落日沉大堤|湖上归舟少|遥遥望村居|浩歌水云渺
子尚乃如许|壮年坟已荒|我来亲种柏|含泪待苍苍
一琴三尺剑|舣棹北溪滨|莫是玉溪子|迢迢访故人
梦亲在三更|忽醒仍万里|不是好飘蓬|此乃平生志
江南二三月|大地皆阳春|万花最深处|中有读书人
阊阖城南夜|澄鲜一望中|可怜台上路|举步是蟾宫
曲曲通航小|兰桡手自移|映丛怜白鹭|特地过湾迟
溺天子殿衙|呕丞相车茵|古有礼揖客|今无劾弄臣
物理窥开后|人情照破时|可嗟兼可唾|堪鄙又堪嗤
池上一峰孤|下瞰池亭小|书空兆人文|卓笔青未了
相逢三岛客|东海又沧田|不记辽东鹤|归来近几年
区区乘传客|得似贾胡留|我亦黄埃底|空惭鲈鲙秋
楼迥衔空雾|郊长占暝霏|戏鱼晴自掷|寒鸭夜还飞
清溪照眉发|棹举扬清波|何当结茅屋|时与神仙过
玉腕指尖新|力能提万钧|上他篮子里|未必是金鳞
玉烛天时正|金穰岁兆丰|华封遥上祝|圣德与天通
不惜玉交枝|劝君金叵罗|君恩别处新|贱妾当如何
烟低一片春|留与贫受用|阿连自能诗|吾衰不复梦
三宫催解粽|妆罢未天明|便面天题字|歌头御赐名
津头晚风急|攲倒一丛芦|宿雁逢清泚|飞来作画图
柳絮觉春归|轻盈著处飞|东风好收拾|莫遣坠征衣
朝看亭上山|暮看亭上山|问君心何似|白云相与闲
皎皎映澄漪|千寻没到时|篙师轻转橹|可惜碧琉璃
今宵何处泊|七十二峰前|记得夜来月|江心五度圆
艾叶成人后|榴花结子初|江心新得镜|龙瑞护仙居
昨逢山寺中|今送清溪口|山水无别颜|行人自分手
花落春无语|春归鸟自啼|多情是蜂蝶|飞过粉墙西
霁雪东西崦|寒云上下沙|何人吹玉笛|早有落梅花
危山耸如人|绝壑下如阱|居然垂钓翁|相呼不相应
金为□书掷|门因远俗扃|春风何处入|庭草夜来青
门前春水滑|柳外夕阳斜|欲识春风面|满城桃李花
修证彼何人|有国号众香|此境了不殊|沉檀蔼飞扬
曾荅雁门偈|为怜同社人|多惭惠休句|偕得此阳春
忽破苔痕去|微微屐齿馀|落花真妒尔|片片在裙裾
雁影江潭底|秋声浦溆间|吴儿歌一曲|月子几回弯
别借金刚窟|微分室利场|羞他石卫尉|火宅号清凉
玄微达造化|得一不言三|利益众生愿|情迷谩口谈
天不雨霜雪|朝曦与暮霞|江梅呈腊蕊|岩桂又冬花
漏恩馀草木|苛敛察箕头|犹有形骸碍|谁为根本忧
真主乘昌运|假王恢隽功|如何亡赖子|失笑未央宫
不得长相守|青春夭蕣华|旧游今永已|泉路却为家
渡头人眼众|船开不敢要|惯知侬泊处|不过西泠桥
外物虽无累|诚心每在民|薰风能解愠|亦足助尧仁
忆我山中竹|长身立崖谷|势重且抢头|谁欤摇蔌蔌
嘱付池中水|长依高士眠|莫贪沧海阔|转眼变桑田
羽翼汉家了|忘形天地间|个中有真乐|奚必拘商山
咫尺愁风雨|匡庐不可登|秖疑云雾窟|犹有六朝僧
染丝上春机|春浓丝色浅|妾心随梭飞|郎心如轴转
庐山涧底泉|处处鸣寒玉|惟有黄龙潭|龙兴沛膏泽
王公轻以道|富贵骄以志|我见高尚人|盖有高尚事
不肯竞桃李|甘心同艾蒿|德人一题品|愈觉风味高
高阁霞为幔|参差花影重|斗间真气在|知有抱珠龙
芙蓉出秋水|盈盈好颜色|欲采无轻舟|夕阳空伫立
寻源怅何之|渺渺入荒野|裴回灌莽中|偶尔遇樵者
疑著风波恶|民谣亦畏人|筑塘成堰后|斩马祭河神
莲白多生花|莲红多生子|采白莫采红|留红在叶底
岁寒群动息|惊见早梅新|一夕冲冰雪|春光漏与人
老屋如巢居|亦复御风雨|中有独坐人|焉知不可语
不见同心人|相思渺云树|记得别离时|却在云飞处
南浦江波绿|阳关柳色青|夕阳千古恨|分付短长亭
渔人将楚竹|吹向月明中|莫奏凉州曲|金河有断鸿
一烬城门火|馀灰已复寒|小儿争炙手|犹作燎原看
饭罢匆匆别|劳生可奈何|不能留一宿|有愧此峰多
云门出孤月|秋色坐苍涛|夜久群籁绝|独照宫锦袍
黄落献晚山|枫林有馀景|携鹤上渔舟|布袍弄江影
覆堤初冉冉|渡水尚迟迟|一树梨花色|犹能似旧时
舍肉增长叹|分甘助浅斟|赠君椒柏酒|慰我蓼莪心
汝壳将自遮|汝肠还自刳|可怜一底板|虽智不如愚
一自怜捐弃|香迹玉阶疏|闻道西宫路|近亦绝鸾舆
萧萧琴瑟鸣|洒洒霜露下|愿期素心人|同游明月夜
越国无双艳|吴宫未始知|谁言勾践黠|不自爱西施
云净月华明|江山各自清|道人垂首坐|莫是听松声
毕弋横前路|江湖寄此身|平沙下双雁|不见问津人
窗烛泠残夜|闻蛩更闻雨|秋馆总多愁|犹胜在羁旅
岁落众芳歇|秋来百草生|万重关塞断|慷慨泪沾缨
书消燕日长|棋遣花院寂|何羡山中人|餐霞拾橡实
舜提归□□|□□□□梁|束手无争执|应惭此玺郎
急霰透疏棂|寒声杂鸣柝|被冷不成眠|夜永愁偏觉
妾在山中来|郎在溪头住|郎若泛舟寻|莫误桃源路
野色山千里|香风水半池|小亭无一事|白日苦催诗
徘徊复徘徊|几度孤城暮|不见远人来|望断南桥路
萧萧三五花|影落寒溪浅|佳处不在多|诗兴孤山远
兰气浮丹殿|槐阴被紫宸|薰琴多在御|挥拂寄深仁
睡起无一事|怡然盼庭柯|绿阴微缺处|最得南飔多
猿将朔吹哀|云带溪流驶|相送独归僧|萧萧夕阳寺
参差山接野|渺莽水连空|笠钓沙头客|真宜避世翁
修修稍出类|辞卑不肯丛|有节天容直|无心道与空
展武沈沦后|波澄一鉴明|桑田复更变|触目总柴荆
覆之茅三重|树以不加斲|野息若规模|规模如是作
送君出洞去|信手闭三关|君有阳和约|一阳来复还
醉拥三妇艳|富润十亩宫|独有草玄客|不谒陶朱公
湖阔疑无地|堤长亘若虹|孤舟数点雨|杀却日南风
竹节疗膊疮|骨钻亦难当|若涂先用洗|欲使洗盐汤
双鹤桃根啄|三杯棣萼酬|参差人事异|空忆帝京游
移舟信江风|沿洄不知暮|前村路转遥|系缆桃花渡
云滃雨翻盆|千厓互吐吞|归人愁路窄|切莫近黄昏
一丝生白石|片影落沧波|晓座金鏊背|何曾碍客过
一片三生石|圆公不复来|行人寻古迹|野菊满山开
窗外留书带|阶前卧绿枪|倦来抛素卷|狼藉满金床
𫛩雀小羽翼|幽栖短棘梢|丛坡风日好|不让凤鸾巢
压水云欲堕|吞江虹未收|野人聊自适|吹篴满沧洲
溪作玉膏色|洞如天琢成|倩谁呼白鹿|将我上瑶京
童子请缨日|老夫黄屋来|楼船何自下|麋鹿至今哀
小阁何岧峣|霏岚如动色|杖策问筌蹄|丹梯不可即
天宇净无云|一钩初月新|清光偏有意|先照远游人
初日宜征辔|轻寒怯裌衣|蟹黄经雨润|鸭绿得春肥
醉眠屋庐下|开眼菊花黄|多置三百箧|与花收散香
芳林围石坞|人指薛泾原|此日归真宅|端然识寓言
赤日乱青霞|照我湖中艑|来船时借问|前途水深浅
独坐松堂下|参差静影来|西湖歌吹歇|推却小窗开
天围秋涨阔|山背夕阳孤|岸树晴犹湿|汀烟近却无
伛柳碍行骑|山家少憩时|黑云催上马|不省主人谁
东皋或巾车|西园亦飞盖|以我方古人|两脚大自在
海风轰万雷|黑云驱千浪|心知近鬼神|默坐观情状
致虚本无功|辐辐自一毂|天根念正微|吾以观其复
我登海山巅|群丘眇如芥|客来谈九州|更诘谁小大
移根曾宿雨|舒干渐如铜|试问风霜操|终齐十八公
素心爱云水|此日东南行|笑解尘缨处|沧浪无限清
光境俱亡了|寒潭彻底清|溯流翻巨浪|五十四州惊
三年放逐臣|今复得归去|梦已到南徐|船回正鸣橹
高咏北窗前|匡山俨相向|谁知晞古心|已在羲皇上
高人有真趣|林壑暂栖迟|悠悠经济心|未许巢由知
君家韭溪上|侬家穆溪头|相思不相见|恨随溪水流
造化凿绅维|千岩斗空碧|有时云雨开|残阳落幽石
太虚本无色|止水亦长莹|如何桂轮中|忽有山河影
日暮黑云生|且依龙口住|小舟裙作帆|笑语过湖去
萧然上方境|人稀知地僻|徒闻古仙人|石上有遗迹
今年手自栽|问我何年去|他年我复来|摇落伤人意
每岁逢生日|予心喜复悲|新年六十六|能得几多时
史书良为稹|褒诏却因袁|足使济不朽|何堪逢自言
苦见人间世|思归洞里天|纵令山鸟语|不废野人眠
悒悒复悒悒|愁眠成梦泣|薄暮落花天|高楼面风立
朝逢康王城|暮送大堤口|相对无一言|含凄各分手
四齿不曾退|年已只似驹|但看边畔者|咬得臼还殊
煜煜深林色|青青楚畹风|可怜人不见|收拾束薪中
何不学幼子|笑罢忘其喜|不风犹作波|人称为祸水
抱瑟花阴下|朱弦玉指纤|东风弹不就|明月下前檐
窍石为幽居|虚称鲁输子|三十六洞天|天工定谁始
万法如有功|梦事应存体|但知一月真|宁许堕非是
上有千尺桐|下有千尺井|风吹井上桐|零落井中影
生死镜中像|非面亦非镜|像既无起灭|心岂缠垢净
橙花亦娟娟|照水弄清白|孤香少人知|黄蜂自为客
一水细通潮|帆低屡过桥|阴阴榕影下|渔父不相招
稻色满平畬|侵辰穫东菑|今年春穗熟|幸免寒与饥
利荣无冀想|推挽绝偏私|杳杳高风在|执鞭我愿之
风来万树动|月出半山白|谁家吹笛郎|骑牛过西陌
此日黄花酒|深期酌弟兄|谁知有离别|西望不胜情
原沉向九泉|推死已千年|有水皆争渡|无村不禁烟
一代吕家府|风流重此邦|重来还记取|双户对寒江
峨峨玉城山|地势北龙冈|是中产人物|英杰常相望
长林劳屐齿|植杖解冠衣|觅句题青竹|不知孤鹜飞
老树秋先赤|石桥霜后寒|落霞人影静|图画固应难
一鉴涵虚碧|万象悉其中|重绿浮轻绿|深红闲浅红
柳色暗阊门|霓旌拂晓云|湖边采香罢|就阅水犀军
乐天作草堂|胜绝拟终老|出处不自决|徒为泉石道
浪说无文字|楞伽面壁看|元来有怀挟|一世被粗瞒
秋云久无雨|江燕社犹飞|却笑舟中客|今年未得归
两夕田家宿|主人黄粱熟|燃灯起绕床|徘徊候朝旭
两岸山相似|舟移曲不妨|回看京口尽|落照下丹阳
楼带猿吟迥|庭容鹤舞宽|㬠书因阅画|封药偶和丹
瘦玉薄薄衫|晕灯和月冷|独夜不禁春|梨花碎帘影
雁雁呼其群|饮宿不相放|春至且北归|秋来复南向
万顷湖天碧|一星飞鹭白|此时放怀望|不厌为浮客
谁家游冶郎|日日章台下|多谢杨柳枝|为侬系骢马
道可羲皇上|心惟寥廓间|所以采菊人|悠然见南山
龙跳与虎卧|临池称绝笔|一鹅何足观|羲献从中出
秋到情怀恶|美人天一方|夜深窗转月|梦断角吹霜
仙源深几曲|夹岸桃花开|忽漫逢刘阮|殷勤劝酒杯
暮春淳菜长|半出湘湖水|水浅叶生多|不见茎茎紫
苍茫六合外|渺莽三皇初|近既未必有|远亦未必无
一泉流白玉|万里走黄金|人事有因革|宝源无古今
项似蜻蜓样|毛丁又起班|更兼形色正|打遍世无双
入世蕙兰畹|出户苾刍香|古圣超三有|一具白肝肠
献寿人皆庆|南山复北堂|从今千万日|此日又初长
日暖银塘绿|溪边出浣纱|若耶烟似雨|步步入荷花
叶有苦寒色|山中霜霰多|虽此蒙阳景|移根意如何
六翮何飞扬|含苞翳深树|朝来觅羽人|共跨青鸾去
前辈不可见|古道邈难寻|何时赤松子|相与归山阴
春田雨既足|幽岩云自归|归云无觅处|不共鹤争飞
江北西风高|江南新酒熟|长笛吹梅花|月色满营屋
自参薄伽梵|悔作辟支佛|舍利何足言|劫前一枯骨
杰人千仞壁|卓见亦横中|方识不闻睹|穆然洵圣功
晚泊武昌岸|津亭疏柳风|数株曾手植|好事忆陶公
结舍近沧洲|江山不外求|我来明月夜|更得主人留
支言亦有根|根深不在口|任尔三百缄|根动口自剖
凿破苍苔地|偷他一片天|白云生镜里|明月落阶前
结跏向双峨|濡毫成九畹|袭佩芳馨多|怀人江浦远
园井汲寒绿|当窗煮金屑|应有山僧来|从君泛春雪
雨意初蒸暑|林声巳变禽|兼句断来往|无日罢登临
闻说春醪熟|提壶唤客尝|乾坤一酿瓮|花气百和香
晓看烟林青|暮看雪岭兀|似栽苦狂人|立时摸白发
霜黄上林草|天子欲更衣|六宫齐望幸|红紫漫成围
长安在何许|疑在白日下|徘徊天一隅|华月生新夜
野钵归松下|将亲闻道师|风沙不堪寄|霜笴自相宜
禁籞希临幸|宵衣戒未明|馀闲寓弧矢|劝讲只儒生
心清闻妙香|宴坐旃檀林|坐香元不断|莫作死灰心
名高牛氏品|地接燕儿窠|有客图沉醉|翻嫌石是魔
春来雪有香|片片惹衣裳|么凤殷勤甚|衔来欲点妆
城外望城中|朝来气逾爽|吾心浩然者|入夜还能长
蘤含紫附簇|雪蕴碧铃深|小草存衣被|长人谁此心
万壑溪流合|千峰木叶黄|郎山五千丈|独立见苍苍
林下藐姑射|山中萼绿华|驻颜无别药|一味服丹砂
长干一万家|半是君题壁|欲赠草书歌|惭余非李白
云散雨初收|长空灏气浮|露华笼月色|白苎不胜秋
虚槛列云岫|闲阶响石淙|若添千顷竹|又领渭川封
石屏月如水|石壁云不动|闲中攲枕卧|天地同一梦
云卧东寮夜|寒装北返时|欲留他日迹|素壁更题诗
逆旅相逢处|冥冥花正开|今朝与君醉|不辨越王台
熟醉莲荡风|未赏梅溪胜|踏雪访屏山|今年得乘兴
怒风吹老屋|急雨闹空庭|莫叹林花尽|悬知陇麦青
叶尽枝方满|时时飘素埃|晚风吹未了|疑是野梅开
道远频驰梦|情深只寄书|相逢俱泪下|翻似别离初
露柱声声唤|猢狲绳不断|中下莫知由|上士方堪看
乞以臣骸骨|下从樊濯原|生虽阙亲养|没以报私恩
藻荇遍回塘|芙蕖出清水|红灯迭照映|翠盖相磨倚
星汉纵复斜|风霜凄已切|薄陈君不御|谁知思欲绝
气盖五步内|强秦不可屈|嗟哉丈夫心|空自等俦匹
疋马赴宁川|靡靡行不止|水色与山光|一百二十里
高僧话六朝|焚香共清昼|无数江南山|尽列窗中岫
雅志希三釜|平生擅一丘|归寻赤松约|何必更封留
朝吾一笭箵|夕吾一觳觫|诗肠其殷雷|此事底须卜
西风动妾幕|连宵不下机|殷勤语促织|夫婿未成衣
修竹经霜翠|梅花带雪香|幽禽如有意|相唤对斜阳
扁舟何处来|浩浩剡溪曲|不是雪夜期|松杉满庭绿
同水南风急|兰舟不忍开|临分重把袂|归信几时来
寄语问花人|岁月那能借|尔意怨迟开|侬意怜迟谢
莲洞十日居|便作千年计|独怜未绝扳|与子坐超诣
翠环双凤带|小队五花蹄|十二龙钩卷|梨花烂漫时
珠映千门月|花生四壁春|还因相见处|得倚可怜人
北寻小有洞|是昔轩辕家|何日从夫子|天坛扫落花
野水净无埃|秋痕欲上苔|自缘凉坐久|不为看山来
貌高清入骨|帝里旧临坛|出语经相似|行心佛证安
洪流沉近郭|无梦问玄夷|阶下看蜗篆|依稀似禹碑
隔浦风烟暗|桃花自不迷|壶觞怜小阮|时向竹林携
玉佩响琼楼|天风五月秋|人间正炎热|犹轸圣情忧
泽国有幽人|城中稀复见|曾观论史书|吾党有腼面
霜冷晓星高|群鸦近九霄|禁城钟鼓动|环绕似随朝
追风归似铁|留迹向山深|神力犹诃护|苔痕不敢侵
爱松埋鹤影|背月照寒窗|最是无人处|生憎嘷夜尨
罢钓归来晚|前溪水正深|临桥不敢渡|谁识此翁心
满腹盛何物|累累尽药圆|惟将窗下挂|不向杖头悬
霜雪迷西极|云涛隔阆风|平生会心趣|都在净名中
佳名何拔萃|美誉占游春|三月来禽媚|嬉娱异众伦
立朝绍兴间|犹及见诸老|魂梦不可逢|丘坟闭秋草
功名不垂世|富贵但堪伤|底事杜陵老|时时矜省郎
萍实祗如斗|练江都熨开|水清当自鉴|无为濯缨来
朱丝徽黄金|问子用此何|从来履霜操|不及懊侬歌
片月出幽林|闲情欲不禁|天寒怜翠袖|为赋白头吟
诸父纡组绶|翁媪被封爵|盛年得逢此|光耀殊不恶
深闺逢七夕|独拜星月前|但愿无离别|今岁又明年
□□□夜里|折箭传黄旗|野老心无事|闻之忽皱眉
圣德乾坤大|皇图日月长|远人咸畏慕|国势寖安强
与物相忘久|于何寄此情|秖应逢胜会|不觉句还成
如何清夜曲|偏向旅人喧|黄鸟春风外|悠悠忆故园
帝业山河固|离宫宴幸频|岂知驱战马|只是太平人
三日断行路|束薪无处求|床头周易在|且复送悠悠
夜过神定桥|老僧桥上跪|致语桥有神|曾作民捍卫
偶睹丑人丑|归来泪暗弹|丑予无处著|为尔何成宽
林庐亦云乐|欲语辄复已|取琴抚徽弦|妙不在宫徵
静夜听鸣琴|秋风动幽谷|何为钟子期|千古无人续
身在九疑麓|门当二水流|谁知剡中胜|朝夕助嬉游
好是迁乔日|春风集羽仪|柳塘西面树|不是万年枝
弄日临溪坐|寻花绕寺行|时时闻鸟语|处处是泉声
客到暂开扃|春芜生满庭|主人殊不顾|修竹为谁青
丹篆钗符小|朱丝臂缕鲜|都无邪可辟|祇有寿方延
落落风骚怀|无端易衰老|天涯又暮春|白发对芳草
平湖泻明镜|上有修竹林|把酒对山月|谁同秋夜心
山溪信清浅|入海作洪波|果向地中转|应随天上河
扰扰横州路|征夫意自闲|数声秦吉了|一枕乌蛮山
梅花千树雪|松叶万溪云|湘源行日日|赖尔洒尘氛
家寄关西住|身为河北游|萧条岁除夜|旅泊在洺州
似我华阳洞|何时住七真|问僧僧不语|为拂石床尘
少年恣行游|老病徒拘缀|送君今夜心|还到苍梧去
皎皎天上月|照此池中水|运行无停机|容光亦鉴止
红白相嗣繁|色纯香亦浅|相对庭户间|俗尚焉能免
小筑西郊僻|浑如杜草堂|不烦严武驾|特过碧鸡坊
天清照逾近|夜久月将远|墙东双白杨|秋声隔窗满
日寂秋容暮|天寒野色悲|林中无偶坐|独制武陵词
去时数点雨|归时数片雪|雨雪两不多|山路双清绝
张王旧时宫|零落数枝柳|不是春风生|芳菲讵能久
头角昂藏出|经春卧夕曛|无人来问喘|嘘气自成云
三十年中事|鸾栖筑小亭|寒声长新箨|清閟拂疏棂
要路何曾著|闲门积渐多|五陵松柏外|随雨上盘陀
鸭壳非难致|鲛胎业已成|夜深宁觅睡|相照月偏明
悲哉生我句|奈此念亲何|墓侧有枯树|诗中无蓼莪
林里光初出|湖中气欲来|好随松影去|且放竹扉开
湖上新春柳|摇摇欲唤人|多情今夜雨|先洗马蹄尘
秋雨歇复下|西风微自凉|不妨舟系柳|已贷汗反浆
竿竿有参差|叶叶无量限|不根而自生|换却诸天眼
远分穰下美|移植使君园|何人为修贡|佳味上雕盘
白玉开洞房|药田元气湿|老龙雨四海|向晚随云入
鹊饮树底泉|人立石边路|相亲不相疑|所性平等故
雪助湖光白|风开野色新|白鸥相识否|前度弄梅人
移来蜀相祠|曾息轩皇驾|乍宵风雨声|恍惚苍龙下
苍官可长雄|馀子皆季叔|所以吾外家|深栽后彫木
白绩含闺怨|吴蚕五月空|但知桑叶绿|不识茜花红
风叶响秋林|烟梢带夕阴|美人离思远|湘水夜来深
自得湘江种|禽栖不敢弹|怕摇枝上露|犹是泪琅玕
我来寻幽奇|破屋枕木末|向阳窗不关|川僧补直裰
人传月中树|恐是山河影|片石补天馀|参差碧云冷
邺中三十秋|未识太行路|我来风雨多|无乃山灵妒
山中多白云|栖我亭前树|日暮度前村|又与东风遇
江流知几曲|尽是荔枝湾|一艇潮凫似|随潮日往还
端忧更贫病|不分又花时|只说春何好|犹堪入小诗
山前红树合|山顶白云封|山中有兰若|日暮闻疏钟
直干解新箨|低枝蔽旧丛|芟繁留嫩绿|引月更添风
行蚁醒槐梦|游蜂静蜜衙|嫣然成一笑|更爱雨中花
一州两迁客|无地顿奇材|方送端明去|还迎博士来
虎溪流曲泉|鹿门隐高树|山人不入城|日暮自来去
蓝田战秦将|子婴竖降帻|至今柏树精|疑是卧龙魄
海子西入城|中与龙池连|高楼沙口望|正见打鱼船
礼称亲未葬|丧服不除焉|食麦断盐味|悲哉四十年
昔移红白种|同种谢池中|一朵不留白|两池皆变红
独有青山思|不随芳草移|今日东风至|花开仍故枝
桃李已成尘|葵榴各斗新|红颜年少子|白发背时人
可怪直沽水|翻为丁字流|扁舟何处去|风起浪悠悠
溪定咽复流|山空翠犹碧|横琴抱未弹|幽意不可得
迎送山相似|舟移迷北南|回看皂口日|已照石华潭
河流未易清|海波亦难晏|不见淮徐间|深谷为高岸
凉风绕树秋|长河络天碧|深宫悄无人|月暗莎鸡泣
祀罢灯花喜|山游晓色新|江头送归客|我亦是行人
盘盘樵牧地|何年字马盘|数声牛背笛|不用跨雕鞍
东床卷席罢|濩落将行去|秋白遥遥空|日满门前路
船内然孤灯|船外飞细雨|默坐数浪声|回头见苍鼠
倦鹤寻流水|闲云归故山|青囊书在否|留取教人闲
石滑岩前雨|茶香树杪风|江山无限景|都在一亭中
塔倚高标立|楼深一窍虚|海风吹幻影|颠倒落方诸
尘浥多人路|泥归足燕家|可怜缭乱点|湿尽满宫花
去觉横塘近|来惊初路遥|因听竹枝曲|倒把木兰桡
夤缘映层阜|苍翠复春苔|君知爱霜雪|若个是龙材
滁州不种马|千里稻田枯|空坐两太仆|劳劳付笑歌
画屏绣步障|物物自成双|如何湖上望|只是见鸳鸯
映竹疑村好|穿芦觉渚幽|渐安无旷土|姜芋当农收
岸蓼花如糁|残霞照晚汀|不教资曲蘖|留得隐䴔䴖
不为世网萦|肯受儒冠误|兹游快平生|并了泉石痼
棕笠溅飞珠|回头不知处|徙倚望前山|斜阳转高树
春风吹石城|日日唤花开|可怜花上月|不唤莫愁来
吾读楚骚词|纫兰还结茝|何似坐兹亭|长与芳菲对
凉月清襟抱|闲吟气正和|熟思刚暴性|旦昼梏亡多
不可有所欲|有欲累不浅|君犹未深信|吴王与勾践
空谷结层云|寒泉落空沼|中有太古灵|悠然隔深窅
高楼生紫烟|遍绕琅玕树|一出西郭门|仿佛函关路
春信到琴边|声成意已传|须裁太古曲|天上和虞弦
山川殊壮丽|井邑亦繁雄|独有羊城庙|萧然瓦砾中
车唤阿香推|情知雨必雷|不干巽二事|也伴阿姨来
络纬复络纬|一虫还一虫|年年声不断|未了禦寒功
人生嚣尘中|几若驹过隙|安得坐此山|枕流复漱石
峰色秋天见|松声静夜闻|影孤长不出|行道在寒云
瀑流悬绝壁|峰月上寒空|鸟鸣苍涧底|僧住白云中
真作寒灰好|禁他冷灶头|烧灯围傀儡|鲍老汗珠流
空复出城来|问君还城去|寂寂掩双扉|忆君情不叙
水稻苗初绿|畦桑叶渐稠|羡人耕凿好|宽我乱离忧
骤来泉瀑乱|暂歇云流青|钟磬昼不响|空山自泠泠
俗氛炎郁攸|世燄毒恶来|清当友孤竹|隐当友仙梅
虽云居异方|政自生同宇|不但撷园蔬|仍须催酿黍
材大难为用|谁将此老悲|空山独高洁|不怕雪霜欺
丑夜方向寅|被衾冷如铁|江南贫者多|奈此霜加雪
六合横驰骛|道人门不开|回头顾明命|鞭辟入身来
朝亦见潮来|暮亦见潮来|维舟不敢渡|西望兴悠哉
不愁秋气至|弃置归箧中|当时万里翮|扶摇快秋风
海岛已无泉|三军几断烟|贞诚虔拜祷|汲引任回旋
尊年乡饮礼|击壤太平歌|甲子君休问|光阴得最多
淳湖一夜月|羁客带愁过|相遇他乡客|他乡思转多
角里旧餐馀|化石颇奇古|耻入丞相庄|移来司谏圃
春日湖容丽|天高雨气舂|逢时多感慨|独睡万山中
棹弭龙门下|诚驰天阙边|平生畎亩意|祝圣更惓惓
客子厌京尘|长街风眯目|安得卧南阳|清潭渍寒菊
品轧酴醾架|名疑雾淞花|□将□假借|可但鄙金沙
佳山路不远|俗侣到常稀|及此烟霞暮|相看复欲归
黄卷漫穷年|天梯欲上难|闾阎听小子|竞欲裂儒冠
亭树霜霰满|野塘凫鸟多|蕙兰不可折|楚老徒悲歌
君颜犹少年|我发不胜帻|百岁垒一丘|主翁惊是客
宿草发新荑|沙乾叶未齐|待教寒食雨|绿映锦障泥
凤苑开丹燕|龙楼下翠华|天工不敢住|春日著春花
怀哉送舅氏|曰至渭之阳|念母如存意|悠悠寄二章
紫皇坐瑶台|敕我草洞章|落笔三百首|饮我白玉浆
舟浮香溪来|是我餐霞友|小女采荼蘼|已泛长春酒
溪月知相忆|江云约共吟|夜船书一纸|飞过赤枫林
浣沙吴女郎|临江出素足|相逢不得语|回眸背人瞩
明月招我饮|白云披我衣|莫言生事少|镇日灌园归
霜朝庭耸玉|雨夕院敲金|一自淇园后|诗人几废吟
年年寒食节|院落梨花吐|何处鹁鸠鸣|纱窗夜来雨
种得筼筜玉|庭含五月秋|清诗吟卫武|绝胜伴羊求
暝色生前浦|日沉西岭树|隐约有孤僧|远入深云去
骤作中年身|都无快心事|不知筋与骨|何处将衰至
畜驴无贵贱|驴多不值钱|江南坐诗客|北地背薪还
昨夜裙带解|今朝蟢子飞|铅华不可弃|莫是藁砧归
新栽杨柳树|近水欲成丝|春风容易歇|莫遣笛频吹
雪瀑下平地|便作人间去|石潭如有情|少遣潺湲住
古井玄泉色|仙人玉镜寒|照来知骨相|作意就金丹
送穷穷不去|相泥欲何为|今日官家宅|淹留又几时
徐庾空浮艳|何曾有一篇|我朝惟二宋|绝唱两三联
三年天下共|胡尔独终身|无处着深痛|何心求过人
老骥千里志|元龙百尺楼|想同湖海心|逸气横清秋
宦情长淡泊|行橐转萧条|独有秋山色|相随远入朝
苍然蓝田姿|幽怀莹冰雪|邂逅青门翁|曾救人间暍
雾涨苍龙鬣|风鸣紫玉珂|骏群空冀北|天象动荥河
闻道菖蒲节|龙舟一一修|雨凉虽少憩|郡圃不妨游
薄暝易相识|月明何处愁|分明枯树里|望绝白云头
吹笙伊洛来|凤鸾犹可遇|傥得浮丘公|接上崧高去
九扈鸣已晚|楚乡农事春|悠悠故池水|空待灌园人
霜蟹丰两螯|磊落登盘盂|亹亹倦咀嚼|繄我愁独无
玉骨换丹砂|夜雪迷春色|欲学彩云飞|东风苦无力
散步入空林|斜阳满山麓|四顾寂无人|蝉声出修竹
开社白莲秋|出山余暂游|君忆柴桑客|江边一倚楼
庭院静如许|时闻落叶声|日边云气滃|树影不分明
老贼顺流下|周郎凭轼观|不干春水事|一蹙走曹瞒
山隐一抔土|人思百代传|无穷身后事|未若子孙贤
自有幽闲姿|本无出山志|谁使清风来|吹香落人世
高城今旷野|比屋昔朱门|道上传呼过|遥遥几世孙
授经何循循|标行乃岳岳|虽践五鹿称|畴忍折其角
康邸龙飞日|中原不可支|乘舆犹北狩|泪湿画中诗
两三啁哳雀|飞飞自容与|天地无网罗|郊原熟禾黍
心地邪花放|五叶逐根随|共造无明业|见被业风吹
手折琼瑶枝|欲以赠远者|姑射冰雪姿|乘云不来下
边地莺花少|年来未觉新|美人天上落|龙塞始应春
剑江有前辈|高谊重儒绅|明日耆英里|添君是几人
烨烨承明庐|上考书第一|白首洛阳才|呻吟卧蓬荜
花落烟江口|青苎新槽酒|索寞辞官资|还家奉眉寿
溪光倒彴影|彴影跨溪垠|非论权取意|聊订济涉仁
三五近春宵|长空万里遥|预期华月满|先借彩灯烧
写竹如草书|历乱不成行|只疑风雾里|烂醉过潇湘
人生日营营|得失为心患|世事尽浮云|冷眼林间看
艾纳护春香|横枝偃霜月|绝怜玉妃面|化作铁汉骨
廨里双林月|城边一涧烟|西斋诵经罢|寥寥兹夕眠
平湖五百里|江水想通波|不奈扁舟去|其如决计何
离馆背寒塘|霜清野菊芳|美人千里去|明日是重阳
一笑出隆中|黄星掩日红|妖氛不敢作|白羽起西风
寂寂维摩室|萧萧般若台|山僧谈学士|曾此借眠来
柘弹黄金子|谁将满树装|珍禽来往惯|风落不惊忙
两眼明如月|江湖度十春|问谁当鼎贵|笑说未逢人
玉宇晴光发|金桥曙色明|倾葵今在念|炙背旧多情
沽酒渭桥边|平陵侠少年|相逢各有赠|宝剑与金鞍
虚斋篆炉烟|兀然得禅寂|虽有锦绣肠|画饼安可食
南枝春信早|倦客鬓痕深|岁晚空江曲|相看只素心
孟氏求放心|羲易戒迷复|可叹声利场|纷纷竞驰逐
功名就烜赫|遗训可能忘|待献明光赋|蜚声满四方
采莲折却藕|藕折丝不绝|回船向中流|绾作同心结
江寒浦溆多|举目皆衰草|惟有拒霜花|遥遥隔江好
晴空无一碍|云鸟结霄邻|自顾劳劳者|独驱马足尘
倒打钱塘郭|长驱白浪花|吞吴休得也|输却五千家
万树寒无色|南枝独有花|香闻流水处|影落野人家
懒成真似病|山妓笑酣歌|花落煎茶水|疏丛蝶未过
闻我来何数|非关引兴豪|风尘燕市里|或恐有荆高
芍药新移种|红拳餐万雏|看来已可爱|未问有花无
南北两石门|上下一灵鹫|仰看莲峰立|忽见天门透
露沐千门柳|风萦九畹兰|会听莺出谷|行傍采桑坛
洞天人远矣|琳馆有遗踪|愿弃人间事|优游慕赤松
沙路行人绝|疏灯映竹扉|江村烟火夕|知是夜渔归
冢上两竿竹|风吹常袅袅|下有百年人|长眠不知晓
瑞日明天仗|仙云拥寿山|倚栏春昼永|金母在人间
地僻无人到|松风鹤梦清|一灯禅榻畔|自向暗中明
皇心本夷旷|一气自炎凉|不废荆吴旧|民风见未央
何处忘人世|平生此石床|秋来难出户|恐负菊花香
谁言玉井春|不作双井味|会有眠云客|领略两相似
朝泛赤栏湖|暮宿黄金浦|多少采菱船|来问襄阳估
环睛难为病|侵睛多即惊|月中骑亦惧|云内更同盲
酷暑睡不稳|解衫周四围|但阻蚊虫入|无遮明月辉
月翻惊鹊影|风咽乱蝉声|独坐忘尘虑|宵分梦未成
冻雨涨中庭|微风沦止水|泛泛藕花飘|眇眇仙茅靡
谁得陶朱术|修池一水宽|皇恩浃鱼鳖|不复敢垂竿
作伪欲成真|狞狰门上挂|若教鬼有灵|看来应未怕
霜螯百镒重|人世一身多|我意已凄惨|如君风味何
赤藤可扶险|青藜堪照书|老师竟何为|暮齿随安车
倚杖长松底|无风昼自凉|吾庐傍林壑|嘉木耸千章
别欢夏夜长|逢欢寒夜促|玉腕杵兰膏|调作罗帷烛
霁景明如练|繁英杏正芳|姮娥应有语|悔共雪争光
嵯峨千仞壁|上有万古苔|萋萋风雨色|终不带尘埃
卢破黎头出|李子始花开|潭深鱼正聚|杨柳两边栽
穷阴閟岩谷|积雪满山川|只有江梅树|相看似去年
化国有馀暇|丰年多醉人|典衣谋一饮|对酒却惭春
硙湍方电激|曲屑已云霏|诚哉智者乐|力少功不赀
翰墨功名里|江山富贵人|倏看双鸟下|已负百年身
天末望归云|迟徊憩檐宇|杨叶自多风|愁来更秋雨
借来壶作枕|笑傲足烟霞|莫著籓篱想|空中纳九华
长安十丈雪|寒色满荆榛|唯吾咫尺地|留得故园春
碧沼澹怡神|遗编暂一伸|病躯何所事|时作饲鱼人
空谷有幽兰|久矣无人识|君子来不来|日斜思如织
古研麝煤香|书传雨漏墙|高斋对松雪|随意写潇湘
梦笔异文通|诗篇总自工|长哦三伏里|句句是清风
微月人生影|轻风船弄波|明朝还夜直|凉爱北湖多
凝霜压寒芦|白月铺净练|谁起落梅声|愁人泪如霰
作白岁已晚|能红春未深|天地固□□|□□□□□
做了高官职|双眉皱不开|譬如三日妇|锦袜著珠鞋
丽日凝丹阙|光风拂紫闱|欲知春色早|先上赭黄衣
劲节生宫苑|虚心奉豫游|自然名价重|不羡渭川侯
打鸭惊鸳起|忘鸥得𫛶驯|世间能去我|物外总输人
弥勒禅林雨|将军陇树烟|长安今罢笑|留恨向西天
金阊十万家|尽醉吴山碧|独有王子猷|回桡墓田色
今日竹林宴|我家贤侍郎|三杯容小阮|醉后发清狂
风尘淹白日|乾坤霾涨海|为我问故人|离别今谁在
北风吹大雪|向夕满空山|遥见山中客|悬灯草屋间
雾外知何寺|钟声只隔山|望来无里许|还在九霄间
兰津环一带|万古自春秋|时发沧浪咏|矶头濯足流
数日不饮酒|形神故自亲|三年不读书|舌本快于人
山溜碧泓澄|清甘归色味|傥逢张又新|应不落第二
明洁众所忌|难与群芳时|怀贞岁华晚|只有天地知
天上春光别|时康乐事繁|烟花浮阆苑|露叶簇金盘
江海扁舟客|云山一衲僧|相逢两无语|若个是南能
秋水凝细縠|秋月明双杵|江南雁欲归|来向帘前语
中兴虽帝业|内治本阴功|天下供荣养|方知福报崇
团扇画方新|金花照席茵|那缘灯下见|更值月中人
小小比肩时|春来忍别离|不须烧鹊脑|已使妾相思
怪石如排衙|罗列亭两畔|森森整旌纛|岌岌峨冠弁
四彻澹空明|清辉映寒玉|欲将五十弦|中夜弹一曲
圯上求西舍|隆中买北邻|种花行造化|移竹试经纶
六出吐奇葩|风清香自远|树如天竺林|人在瑶华馆
檐溜停清泻|林声息怒号|水浮秋色远|山带夕阳高
城郭有时变|市朝回首非|谁为辽鹤说|第一莫来归
负笈何方来|今朝此同席|日用无馀功|相看俱努力
水如剡溪水|山似沃洲山|想见鲈鱼美|扁舟常不还
夜来微雨过|涧谷生春水|土脉肥荠苗|烟痕带梅蕊
吕梁洪下水|已变作安流|安流虽自好|只是滞归舟
妾乃石楠花|名为端正树|为君守岁寒|不忍辞霜露
大泽荒草阔|行人心惨凄|边云时断续|流水自东西
去避坑焚祸|来成羽翼功|留侯不自语|驱使紫芝翁
谓是苏长公|如何抱丝桐|不必穷是非|闻名自生风
馆外暮云白|羽客时迎送|婆娑屋边树|传是梅仙种
青士长得瘦|翠兄工买贫|向来素爱者|已赚一诗人
青山万古色|流水一江云|远寺钟声早|迢迢月下闻
平生老骥心|伏枥端有在|华月生夜凉|南窗歌慷慨
偶植还篱落|春风也弄芳|三千宫黛晓|休妒露华香
朝昏看开落|一笑小窗中|别种蟠桃子|千年一度红
十年虎溪老|却上羌山岑|今回江西去|与人传法音
不寐回寒鬓|乡魂畏路多|满衾掀不去|无奈月明何
飞来小坡坨|未雨已滂濞|荒此定何人|苏公有遗记
汉宫娇半额|雅淡称花仙|天与温柔态|妆成取次妍
帘外百花香|金杯照春色|对客骂奚奴|不添鹦鹉食
行草得三昧|林间尝与语|秋风忽捲衣|别我之何所
湘江玉一枝|风节清如许|扫榻致秋阴|鹧鸪啼莫雨
颗颗龙睛赤|深深映石门|自怜非荔子|不得荐尧阍
乍脱惊涛恐|犹为曲木看|昔人憎胜母|吾亦畏长滩
京兆归何处|章台空暮尘|可怜鸾镜下|哭杀画眉人
若说真州水|时人不道甘|天宁老谁识|板齿毛𩭹𩭹
本从腐草生|聚为寒士灯|一朝书课效|功宁不汝矜
寒林几吹折|冻柳不胜垂|老去机心熟|惊鸥莫浪疑
柈献千年实|杯行九节蒲|至尊亲上寿|家庆列成图
宝轸流薰唱|仙壶永瑞曦|欲知人厉息|天报艾生迟
吾本来唐国|传教救迷情|一花开五叶|结果自然成
民乐袁公惠|为亭古涧边|名标公姓氏|要与万人传
西南失大将|带甲满天地|高人忧祸胎|感叹亦歔欷
竹绕茅亭外|泉流石涧中|一天秋月夜|千载隐君风
汉口来何易|湘江去不难|北风吹顺水|三日到齐安
真水黄芽长|香风玉杵鸣|不为三窟计|永伴一轮明
露下银塘净|娟娟照雪衣|銮坡无限好|莫恋钓鱼矶
万里来珍贡|风澜静四溟|鱼龙惊咒水|神雾忽生庭
浮云本无根|触石成遛逗|题诗扫石镌|无用拂红袖
乱草藏边路|寒禽下戍楼|伏波渠水浅|难载济川舟
柳色青堪把|樱花雪未乾|宫中裁白苧|犹怯剪刀寒
春令园中本|移来村墅中|大官今却献|黄帕不来封
云碓激泉春|仙犬隔花吠|采药独行深|天地非人世
东来万里客|乱定几年归|肠断江城雁|高高正北飞
剩欲逢花折|判须冒雨频|晴明开渐少|莫怕湿新巾
鸾死铅妆歇|人亡锦字空|悲端若能减|渭水亦应穷
露长纤纤叶|春添细细根|生涯惟水石|幽意自乾坤
炎歊不可居|起濯风露里|解佩欲遗谁|盈盈涉秋水
秋菊有黄花|万古长如此|谁知栗里风|却胜南阳水
雨将残暑去|风送新凉至|安得归梦成|长夜愁不寐
猛风拔大树|其树根已露|上有寄生草|青青犹未寤
都城一日雪|庭户浩已盈|呼儿试轻扫|留伴小窗明
万物正摇落|梅花独可人|空中三五点|天地便精神
晴日烘绵花|暄风吹豆荚|九月似春天|河边见飞蝶
不共山鸡啄|雌雄自作陪|寒山相对在|春水几时来
西园芳意湿|不闻春雨声|野人闭门睡|园中青菜生
月缺偏多感|月圆翻自悲|君看几圆缺|不异在家时
老境日向逼|学业靡所成|空想古英哲|怅然念平生
晓霭滋花色|晴辉发水光|何人露新缬|不管著秋霜
十里湖如镜|红莲个个香|大姑先戏水|荡散两鸳鸯
赠我无心著|还师理亦然|秋风归旧谷|明月上青天
山中雪纷飞|山下斜横枝|年年花雪在|只欠老逋诗
日落游人散|山寒起树声|玲珑石上穴|处处有云生
卧病经旬久|开窗思有馀|不知秋几许|黄叶满庭除
旧友无由见|孤坟草欲长|月斜邻笛尽|车马出山阳
一切法无差|水牛生象牙|莫将无量义|欲觅妙莲华
凫鹥踏波舞|树色接横塘|远近蘼芜绿|吴宫总夕阳
俯仰人间世|经年客未还|不堪持手版|马上望嵩山
坐觉日月长|还疑宇宙隘|长啸出山来|如在太虚外
饥禽值游蜂|欲喙屡张口|那知挟弹儿|林间候之久
人行冥昧中|遇坎辄自省|闻是微妙音|安得忘所警
鸟语烟光里|人行草色中|池边忽分散|花下复相逢
幽花发清香|芳林涨新绿|闲听山中禽|更倚篱边竹
万古消沈尽|浮云事几场|酣歌颓醉玉|休得问兴亡
雾雨昏不醒|东风晓能酸|我食日不足|宁忧三日寒
笠下眼似海|驴背肩如山|雪月品题遍|翻笑天工悭
昔日愁头白|谁知未白衰|眼看应落尽|无可变成丝
粉蝶非仙骨|随风过苑墙|穿花不敢采|应怯内家香
玉箸插银河|红裙蘸碧波|更行三五步|浸着老僧窠
愿似蝴蝶花|花开红烨烨|花落随风飞|复作双蝴蝶
戴琴妙一世|二子得其声|不忍遗音奏|各将新弄行
西庄枕江侧|颇足供钓弋|莺扬上苑声|柳露章台色
笔与子皆逝|诗今谁为新|空遗运斤质|却吊断弦人
辂死向千年|占书世失传|安知无肘后|留在远孙边
一点伤春恨|东风罨画楼|不知缘底事|敲碎玉搔头
今夜河西宿|无眠但数更|并船何处客|吹笛到天明
雁下秋已晚|江天风雨微|宁为聚沙立|不作傍云飞
三年作楚客|五月度吴溪|日射桃花岭|松阴𫛸鴂啼
孤亭临海涯|爽籁清炎暑|夜午浴红轮|隐隐千林曙
时流求法界|问取本真诠|了悟空皆寂|心明海月圆
道是深林种|还怜出谷香|不因风力紧|何以度潇湘
清凉依上界|阴雪四时凝|披襟当六月|真坐玉壶冰
虞卿为著书|卒岁坐穷愁|那知交字外|翻有逍遥游
所思终不见|渺渺政愁余|试向江头钓|怕逢双鲤鱼
西山正可悦|薄暮作鸦青|吟苦人初瘦|斜阳上竹屏
卑湿长沙地|空抛出世才|已齐生死理|服鸟莫为灾
迸穴穿篱出|狸奴知几头|真能参玉版|足可当珍羞
故宁戚以俭|罔或易而奢|致得千载下|人称问礼家
闲骑小步马|独绕万年枝|尽日看花足|君王自不知
连山桃李开|晴光烂如许|宁知明日花|不有今宵雨
恶言出于口|必至反其身|小子闻人过|当如闻父名
孤馆严冬夜|梅窗月可怜|清光横瘦影|吟对兴悠然
公如柳柳州|柳桥如柳浪|恼杀涉溱人|望望不可上
彭泽休容后|西风满面尘|故交零落尽|谁是素心人
枯干立亭亭|由来爱鹡鸰|何当草间奋|相逐上清冥
□籥须臾间|元功夺造化|比于战昆阳|此更论无价
昨夜孤村宿|春深人寂寥|庭前一株李|为我缟中宵
诗书启山林|德义久储积|嗣世知有人|新畬更开辟
天地何大郁|此园赖幽清|脱巾卧松下|起听风蝉鸣
有欲情俱幻|无为道始尊|云眠散幽帙|青山月照门
朝正开左个|玉帛古元侯|千骑东方至|朱衣在上头
孤芳不作干|奕叶自含滋|白石苍苔路|落花流水时
解剑辞边将|萧条白发新|无家也归去|胜作异乡尘
祖考精神散|子孙能聚之|淫祠祭非鬼|萃涣义何居
闯地篁生笋|穿沙草有芽|牛羊原上睡|春到野人家
八列方隅位|四周分至时|画疆兴庶务|地矩囿天规
浴起月到楹|柔枝方可折|薰风如有情|吹帘散香雪
暂游仁智所|萧然松桂情|寄言栖遁客|勿复访蓬瀛
新着杏红衫|试骑赭白马|马骄堤路窄|急为扶侬下
桃红含宿雨|柳绿更朝风|青鞋了穷达|时过芳草中
事过清眠足|心宽缓步宜|古人无限事|烟蹙几修眉
高人厌尘纷|不肯栖平地|木末敞轩窗|托此超然意
紫禁香如雾|青天月似霜|云韶何处奏|祗是在朝阳
秋蛩如有情|沉吟入罗幕|欹枕数残更|寒灯落不落
松罗石室中|清雅胜支公|地静无尘到|天高有穴通
先皇亲赐锦|著向战场秋|销尽蟠花色|将军更未侯
山势彰坤厚|天光薄太清|臣家书万卷|换得此楼成
银甲玉纤轻|花间乍啭莺|琤琤倾四座|尽是断肠声
隔涧白猿子|呼来验是真|一从沧海别|啼啸不知春
万峰环一岛|孤月照芳洲|兴为江湖远|珊瑚拂钓钩
篷畔养飞奴|如檐望却无|船人莫惊起|留得伴樯乌
莫谓蟾蜍小|渊源在许中|曹溪一滴水|驾浪作南宗
冥冥沙上鸥|洁洁云间鹤|秋风厉羽飞|空山惊寂寞
玉帛交邻后|清阴满塞榆|苞桑存至戒|犹佩辟兵符
漾漾带山光|澄澄倒林影|那知石上喧|却忆山中静
庭梢桂林树|檐度苍梧云|棹唱喧难辨|樵歌近易闻
凭将锦襜褕|绝意游南浦|感君明珠赠|不忍遇交甫
梅蕊如红稻|中藏无尽香|何时来鼻境|更待几番霜
徵君待访录|只在卷帘时|南宫与北苑|彷佛梦见之
观书了无味|卖文不值钱|烧笔偿文债|枕书惟高眠
斜日照江亭|风高水满汀|潮来鱼正上|谁肯解渔罾
独抱孤儿在|空帷泣夜深|谁家姑与妇|相继柏舟吟
胜觉乘机早|输怜得子迟|山中闲日月|只许烂柯知
已见池尽墨|谁言突不黔|漆身恩未报|貂裘弊岂嫌
犬吠人家近|鸟啼春昼晴|涧草有幽色|野花无定名
野鹤闻琴态|孤鸾对镜妍|为君小垂手|无地可回旋
外看江水长|里见荷花发|庐阜收白云|南浦浸明月
时时可问花|处处堪沽酒|风波君不知|愁杀楼中妇
楼阁摇清波|亭台隐孤屿|时听笙箫声|云端下仙侣
十年营一睡|醒起欲安民|忽睹金乌彩|还山遂老臣
生意草亦佳|可但莲菊好|富贵本何心|莫以色见我
父疾亦云笃|如何豁尔平|孝经惟泣诵|昼夜不停声
娇小青衣使|茏葱蜡瓣花|依然香韵在|清赏属谁家
摵摵初鸣竹|涓涓稍滴檐|忽然幽梦断|更觉晓寒添
故人满秦陇|为寄一言拜|问我今若何|病多慵束带
杭城打六更|市楼已攒点|流年莫催人|老色将冉冉
踏碎贺兰石|扫清西海尘|布衣能效死|可惜作穷鳞
岁岁中台使|巡行道十三|要知君历处|风土接交南
出门还致语|谁不念恩私|嫁女非无泪|其如已及时
梦魂荡孤舟|波声塞两耳|不眠闻管弦|方悟江城里
定居人种竹|居定竹依人|新笋甜于肉|长竿健似身
昨日登高罢|今朝更举觞|菊花何太苦|遭此两重阳
白发出门来|三见梅花谢|客路有岁年|归心无昼夜
白日湘江晚|黄云渭水秋|怀人不可见|烟雨满秦楼
应龙昔此去|雷雨助腾伸|旧穴潜鲛蜃|风波横要津
落落不对俗|娟娟净无尘|缅怀湘渭中|岁寒时相亲
广厦千万闲|吾庐弊独寒|犹将折弦琴|欲和薰风弹
蒸入琴书润|粘来几榻寒|小斋非岭上|弘景坐相看
懒摇白羽扇|裸袒青林中|脱巾挂石壁|露顶洒松风
行到黄云陇|唯闻羌戍鼙|不如山下水|犹得任东西
客路逢人少|春城不尽头|无风花自落|何处避春愁
蜗角身名异|蛾眉身态无|自怜田野质|谁复问泥涂
青山四壁围|一石凭空踞|问我来处来|真与去处去
日落荒山远|仓皇避虎狼|更闻狐假虎|流涕贾生狂
乍可餐菱荇|那能豢稻粱|数群烟雨外|恍忽似潇湘
梦作吴淞去|脍鲈捣香橙|道逢湖海人|欢宴如平生
才看花满枝|又见花零落|春光不自留|莫怪东风恶
花落飘碎琼|果熟染黄蜡|张君鼻观间|莫著兰麝杂
寸寸水痕长|中流砥柱鸣|本来无酒量|强酒压江声
朝看楼上云|日暮城南雨|路远香车迟|迢迢向何所
娟娟生玉润|楚楚作金声|羽扇迎风定|羊车过月明
昼漏新添刻|春寒早放班|恩随宽大诏|一日遍人间
何年顾虎头|有此传家手|老夫细摩挲|俨似黄子久
困来宁退休|倦容勿对客|勿易吐肝胆|而令辞气迫
假守昭平郡|偷闲少送迎|亭标梅句老|堂识敬公名
朝朝一味豆|日日寸心葵|每抱丰年愿|乾坤未有涯
冀缺与梁鸿|何人可比踪|丈夫志四海|恨汝不能从
压蔗出寒浆|敲冰簇画堂|人间正袢暑|天上绝清凉
道人西涧来|衣上南山雨|心知石堂烟|晴峰正堪数
东日照瓦霜|西向界馀白|莫言日不到|日光来未及
薄命红颜是|倾城亦枉然|君王七宝殿|自拥少儿眠
擢翠向人孤|潭潭省署虚|雨馀秋更晚|风月共萧疏
醉红睡未熟|泪玉春带雨|阿环不可招|空寄凭肩语
放逐臣之常|胡为乎汨江|不先于楚死|未免作秦降
怪道枯梅树|天机不解藏|如何寒雪里|独著有幽香
天井无人汲|汲之愁太勤|忘助中间看|天人此处分
生意满孤根|香凝粉节痕|惊看雷雨夕|化作老龙孙
汉人称劲粤|累世不加兵|狂卒才三百|如何便缒城
清晓异香焚|山堂吐白云|窗风环佩响|疑下云中君
古事参今事|今人乃古人|只应情未浃|情浃自相亲
午日照柴扃|先生宿酒醒|科头了无事|散步读黄庭
云冻月笼影|风生水涩寒|故人真似雪|何必到门阑
振振风生柳|沾沾雪点矶|白攒秋水立|青映暮天飞
古道逢元夕|荒山惨暮烟|桃花虽作意|未是艳阳天
当人如举唱|三句岂能该|有问如何事|南岳与天台
寂寞书斋里|萧萧送雁群|弹琴复长啸|情发为知音
画阁方裁扇|寒塘又凿冰|蓬壶山四彻|何处是炎蒸
锦织双鸳鸯|还自裁为衣|恐入他人手|不解惜分飞
心缘身外境|法相本常存|若求无生理|先明取善根
不见朝元阁|难寻羯鼓楼|繁华随世去|唯有渭川流
雪没驴腰白|行行诗兴催|不因太清绝|那肯犯寒来
黄叶下西阪|山空秋正清|永夜无人语|残河尽意明
分得剑溪春|种向仙人家|但供玉川渴|不学君谟奢
灵药满芳洲|丛生不用植|最好武陵人|采采供服食
不能战涿鹿|聊复隐崆峒|挥手谢轩帝|毋烦顺下风
跣行无履袜|科首匪冠巾|绝域亲朋远|何由见故人
煖日黄金柳|光风白玉梅|门阑开寿域|人物满春台
偶语犹弃市|一椎何自全|秦皇十日索|不向圯桥边
土气昏风日|人嚣极雁鹅|寻河著绳墨|诗思略无多
象应轩龙次|恩承帝座光|燕坛风澹荡|蚕馆日舒长
小艇渡行旅|往来终日操|但令人利涉|宁复计劬劳
翳翳白日静|迟迟青山行|心兜试宽窄|恐母坐不宁
蛾眉迷叶翠|龙脑乱花香|两岸肠堪断|伊人水一方
秋风饭颗巅|吟成一登眺|日暮谪仙来|相逢应大笑
一笏清凉地|森森万玉齐|月明时倚杖|闲看凤来栖
星散南山寺|乘春取次登|封筒来往数|随处得诗僧
东艇拍西艇|小拍庸何伤|夕风起惊涛|艇艇争低昂
去年今日时|桃李半狼藉|能随里门儿|买饧作寒食
书报天中客|看花思不胜|韶光一如此|年鬓复相凌
藩兄欲学书|来问学何如|孝悌为根本|文章特绪馀
忆昔矜容色|如今懒抹涂|谁能面皮皱|施粉又施朱
土阶堕渺茫|多少曹与马|底事住青山|近代无让者
晨起拜大家|向夜拜新月|堂前人不闻|风吹徒切切
垂緌饮清露|流响出疏桐|居高声自远|非是藉秋风
寒飙昼相忆|悲歌夜相见|斗室岂天台|落尽桃花片
山中未云寂|半夜有松涛|不寐初来客|开门月正高
不负百年心|琴中托意深|如何浑忘却|犹费白头吟
春到村居好|清明欲禁烟|乱红桃下雨|轻白柳飞绵
临池构杏梁|待客归烟塘|水上褰帘好|莲开杜若香
秋叶与秋云|的的当阶坠|家僮误扫叶|惊散秋云去
香径藓花生|阴檐藤叶绿|日长不耐闲|行溪看鸥浴
中条春雪积|太华晓云盘|气接河冰白|光摇野日寒
月照庭上雪|灿若玉玲珑|风吹雪如絮|飞入锦屏中
马上客衣单|途中书信难|别离秋易早|阶前露不乾
西园草碧色|南湖水绿波|五云亭上意|争奈艳阳何
结屋山中住|寻幽曳杖行|独来松树下|坐看白云生
去国三千里|风波岂不赊|回思洞庭险|无限胜长沙
器乏雕梁器|材非构厦材|但将千岁叶|常奉万年杯
玉宇含清露|香笼散轻烟|应当结沈抱|难从兹夕眠
罗衣束素云|绣履裹纤玉|低回不自前|含娇灭华烛
精力苦日短|乘闲强登眺|登山陟其顶|倚云发孤啸
卜筑青山下|白云任往还|多情花下鸟|相对语关关
苦竹湘妃笋|黄金嫩若钗|今朝刚浴佛|小妇亦清斋
荷笠扁舟上|持纶巨泽中|无劳问名字|便是此亭公
爱酒惜杯乾|懒衣愁客至|世无锦江翁|谁识幽人意
幽人倚孤松|垂钓沧浪波|游鱼未吞饵|水风吹绿蓑
仲冬垄梅发|繁英簇红霰|过意百花魁|翻疑百花殿
晨登苍崖巅|夕息苍崖足|手把青松枝|坐看春禽浴
日日人空老|年年春更归|相欢在尊酒|不用惜花飞
待制传宗嫡|元孙见可人|承家在好德|切莫厌清贫
尤物钟芳草|虞兮柰若何|动摇缘体弱|非是感悲歌
长江春水满|瀰瀰绿如苔|行人过江急|江阔船不来
天子飞黄马|牵来赐近臣|玉阶新雨过|风滚落花尘
自惭闲索居|岂贪颜色盛|爱渠真不言|可以通三径
春风来几日|先入辟疆园|身外无馀事|闲吟昼闭门
风引孤舟行|登楼听呜咽|春江万里流|半是巴山雪
亭亭玉芙蓉|迥立映澄碧|只愁山月明|照作寒露滴
云阴带残日|怅别此何时|欲望黄山道|无由见所思
已作湖阴客|如何更远游|章江昨夜月|送我到扬州
一水遮金骑|诸州办甲衣|书生投笔砚|随口说兵机
临分亦泫然|不为穷途泣|东阡时一到|莫遣牛羊入
戟棨严门第|镮金倦带围|如公三事老|从古几人归
翠叶迎晚烟|黄花过秋雨|我思柴桑人|西风但延伫
今朝好风日|策马东郊行|双柑挈斗酒|往听黄鹂声
鹞子贴天飞|鸿雁嗷中泽|挟赀作郎官|幽州马行客
王孙馀巧力|银汉亦经营|地轴卷不尽|风梭织又成
闻道乘槎客|相携到汉庭|何缘尝草日|先自入医经
远寄陈传道|穷秋亦罢官|还驱款段马|吟雪向长安
直上飞云上|凭高识大观|山环全粤小|地尽海门宽
人生都几日|一半是离忧|但有尊中物|从他万事休
野阔烟迷树|江清水学天|白鸥盖具眼|终日老人边
披拂桃花风|独往孤云意|山中久忘言|寄客无文字
芳丛杂芝蕙|称此北堂幽|为园自可乐|那必尔忘忧
翼翼瞻斋殿|深严步苑廊|三人俱汉杰|一老玷周行
采樵沿岭去|提水傍溪归|个般无出豁|七佛不曾师
三贤堂趣远|四照阁诗传|高节无人继|孤山只俨然
裁作牛腰束|愁于饭颗山|近觉故步窘|十债九不还
千古灵胥怒|惟知有伍奢|安知崇伯子|北面事重华
何日春风来|幽兰绿如剪|细雨山气凉|秋香入苔藓
好日信无多|良会诚难值|切莫俟其时|始叹空相识
细韵风中远|寒青雪后浓|繁阴堪避雨|效用待东封
溪深龟鱼骄|石瘦椿楠劲|借子木兰船|宽我芒鞋病
朱实凌霜熟|金衣向日荣|无论千树贵|聊玩岁寒情
纵横十九路|一著一回新|如此深山许|旁观亦有人
肺毒若生疮|医之要肺凉|贴药虽宜洗|可用甘草汤
眷此栽花地|而多种秫田|桔槔偏不用|鼓腹乐尧天
去家十里遥|结茅在深树|白云洞口来|忽与幽人遇
寒雪梅中尽|纱窗薄似烟|怨魂迷恐断|多是晚风前
不读昔人书|那知当代旨|自信阿龙超|任将周𫖮比
蓟北雨连晓|江南定若何|还应碧窗里|灯影暗银荷
箫鼓震阳休|组练照芳洲|意气坐中客|羞笑山阴游
嗟来何足吝|饥食首阳薇|竟抱固穷节|千载非所知
营营止于棘|或赤而或黑|皓皓染成污|奸魂并佞魄
关深羁思满|风断绿阴单|一遇空门侣|那知行路难
荡寇将军后|唐朝李郤家|绿华双荐者|况复古今夸
青灯人语寂|池塘响蛙蛤|孤坐如老禅|门开风自阖
晚花含蝶影|秋水点萤光|一夜思归梦|随风到草堂
芙蓉近可攀|香草供幽赋|公才如命骚|此是冥搜处
滁流亦沂水|童冠得几人|莫负咏归兴|溪山正暮春
幽禅吾不学|静处岂无心|日转眠双树|风和散两襟
为爱松隐名|去觅松隐迹|只在此松间|觌面不相识
武帝有荒志|终童无远谋|长缨自系耳|莫系越王头
地惭扬子宅|草似郑公乡|书卷年来废|空翻白日长
野旷悲行客|湍惊碍去船|夜江清泛月|秋草碧连天
江云如镜平|月当秋夜白|欸乃一声歌|舟中南北客
迸月川鱼跃|开云岭鸟翻|径斜荒草恶|台废冶花繁
小艇如凫鹥|湘东柴杉木|载家复捕鱼|夜夜系江竹
丛翠当轩密|新阴南席移|晚来风雨至|应长出墙枝
世乱云浮薄|年荒虎迹多|邻翁近相戒|日暮少经过
二月寒蝉至|哀鸣乱叶中|林花满眼发|萧飒似秋风
凉夕逢秋半|仙杯坐漏长|未须延桂魄|卿月在薇堂
解擘当胸箭|因何只半人|为从途路晓|所以不全身
江上望归棹|君归未有期|试看圆缺月|是侬断肠时
箕踞长松下|忘情白发新|城市有名利|江山惟白云
风暖轻拖练|天寒皱作靴|江湖只如此|今古几消磨
路转歌声杳|夜深云露浓|美人行月下|秋水泛芙蓉
沧江无尽水|夜夜随潮去|若复作潮来|沧江止不住
松下无喝道|言树聊蠲忧|谁知赤藤杖|独倚万古愁
田野尽成赭|无处诉凶荒|额输且莫登|况复加徵粮
深洞回尘鞅|闲云锁石扉|采芝从此入|愁湿薜萝衣
树绕滕王阁|溪流徐孺祠|昔年游赏处|花落雨丝丝
梦断江南信|空怜铁石肠|绿么何处去|二鸟独悲伤
风露枯肠里|宫商两翼头|壮号森木晚|清啸茂林秋
临行重嘱咐|人世贵自持|愿汝得饱日|毋忘饥饿时
向南马齿口|野放咬山多|区臼虽先破|莫言齿岁过
虽老未龙钟|篱边菊满丛|乍凉天气好|里闬正过从
草满南园绿|青青复间红|花开不择地|锦绣径相通
万古写不停|玄天无一墨|我欲往从之|苍苍本无色
舟小从波兀|桥深爱树遮|风烟生远思|何必慕乘槎
时或率天性|分明大道行|无端翻自悔|苦媚世间情
云开见山雪|院静闻松风|吏去曲肱卧|疑非尘世中
金马春寂寂|秾桃随意开|夕风零落尽|不待主人来
江畔送行人|千山生暮氛|谢安团扇上|为画敬亭云
倚窗春睡觉|折玉满手香|𥮾云疑未稳|指点问檀郎
八月流潦清|空江净无暑|徘徊见二妃|疑到黄姑渚
春残兼暮景|志协怨离居|处处堪乘兴|时时有报书
停棹更须臾|尽此一杯酒|莫忘相别时|鹅黄上杨柳
君父今安在|谆谆免矣乎|可怜齐女子|不问辟司徒
历也驹千里|新诗慰远思|霜秋鱼酒美|来趁寿觞时
采花莫采叶|采叶恐伤藕|藕中多乱丝|缠绵那得久
邑事多商榷|惟诗未暇论|母慈催扇枕|父老欲攀辕
天远青山小|林幽碧树深|清风与明月|相对即知音
及肩新种竹|濯足旧疏湾|钓月鱼为伴|偕书僧送还
风音来夜叶|雪片挂朝丝|影响归何处|凄清独在兹
雷霆岂不闻|蛟龙时亦过|不愁眠不熟|此不是风波
智悟悟自心|不在一切处|回首时观瞻|便是佛国土
施水功成后|眈眈梵宇深|升堂瞻貌象|默会祖师心
墨子城无恙|公输械有穷|要须能壁立|未可恃梯攻
远树无烟时|前山未云起|晞发临东轩|衣裳半身紫
朝向湖上去|暮从湖上归|渔家自成市|晒网及斜晖
云冻雨无脚|寒凝霜有毛|却能开霁色|爱日炫初晴
使君得佳句|简存如猗那|著之岩石中|千古不可磨
有客从南来|闻是尔相识|曾无一字书|安知我心忆
濯濯泗滨玉|泠泠时一拊|门有荷蒉言|汝心在千古
羸然一老翁|一病一伤和|寒暑不可测|奈此根本何
千思千肠热|一念一心焦|若为求守得|暂借可怜腰
蚕饱办丝课|蜂忙供蜜工|役役为人劳|衣食还自空
瑶草攀春空|衣舄生轻霞|以我尘中目|瞻此天上花
沃野无凶年|正得蹲鸱力|区种万叶清|深煨奉朝食
星斗夜夜光|风云日日改|动静识玄机|泰山见东海
暗去也没雨|明来也没云|日头赫赤出|地上绿氤氲
平分为四序|长得作春看|三友诚高品|兹花一岁寒
青龙不可见|云自洞中出|为雨济人间|归时杳无迹
一夕林中啸|秋声处处悲|天边有鸿雁|相应月斜时
花中藏跳白|出没少鱼惊|向夕鸣榔去|知予是月明
殿前集翠裘|禠奴与奴着|殿上武媚娘|呼谁共谁博
交梨大如斗|火枣围盈尺|缤纷荐寿筵|共映蟠桃赤
凄凉沃州僧|憔悴柴桑宰|别来二十年|唯馀两心在
送君城南桥|笑折城南柳|归来掩关坐|皎月当窗牖
听钟寻野寺|隔树扣云关|鹤卧琴窗静|樵归棋局闲
问寺莫知处|跻攀又溯洄|惟钟藏不密|日暮过溪来
家住天台寺|云岩万丈潭|本来人不识|饶舌是丰干
木头与碌砖|抛出无巧妙|无实法于人|即是我纲要
篱下黄金花|幽人时复采|满天霜露寒|莫待秋容改
满目伤时运|何心傲督邮|南昌有梅尉|同是挂冠休
珠斗城边客|诗才丽绝伦|同心梅与李|共作上林春
白贲谁为偶|黄中自保真|相看经发改|独领四时春
城门踏青草|城下杨花度|荒垄无耕人|三月输官赋
天花落不尽|积满贝多林|可惜谈经处|多从舌上听
涓流归宿坎|暖气动寒泉|影浸梅花月|相看太极圆
奋雄何勇猛|取履若儿童|眇是沙中帝|不如圯上翁
度关人己远|倚剑夜初分|我亦待清曙|前村多白云
路僻轮蹄少|溪深草树齐|春风不解意|花落乳呜啼
昔忧腹不谷|今恐耳生禾|谁向卫公说|翻瓢莫太多
宫阙夜如何|风飘宛转歌|更阑银烛灭|落月在江波
倒橐黄金尽|方悲行路难|桂薪炊玉粒|可是乐长安
坐令簪一枝|蛾眉淡初扫|笑弄黄金杯|连台盘拗倒
曲曲抱寒绿|萧萧趁隐身|频年无俗客|有时来故人
种竹官墙阴|经年但憔悴|故园新绿多|宿干转苍翠
折取三花归|琉璃贮春碧|三十六峰云|昼绕维摩室
仙翁采芝处|只在白云间|童子立松下|日斜犹未还
嗟汝园中柘|虽肥不润身|山东行食尽|无计却秦军
日近长安远|风高易水寒|畏途君莫问|何啻上天难
羲仲司旸谷|涂山佐夏王|六宫师俭德|四海化躬桑
闲花忽开落|尊酒谩相亲|素抱如弗乐|青山不是春
峭茜青葱间|所得亦已足|忽转天地开|锦绣匡山谷
廉耻有微缺|须知孝未纯|白华何所似|所似皎然身
月出烟暝时|水调谁家唱|短棹欲相寻|先经此亭上
三空一不空|悟入势孤雄|得道加殊称|超天自在公
考槃虽在陆|滉瀁水云深|正尔沧洲趣|难忘魏阙心
莫歌冯客鱼|同鄙曹人肉|便作天随生|杞粮而糗菊
久戍在边头|春来忽已秋|雁传天外信|人倚梦中楼
条风将化雨|一夕洒南园|门下多桃李|芳菲总不言
晚有来苏意|忧深望岁人|一犁虽美满|犹恨不当春
爱此沧浪水|临流坐写诗|赋诗元未就|藉水发幽姿
赤壁梦醒时|雨洒玄裳湿|声欲闻于天|故向松梢立
空明比中扃|有本何源源|兰亭修禊事|邈矣羲之贤
果熟山禽伺|园扉早未开|儿童解珍惜|拾取半残来
广袖似云屯|乘风游无际|挹之将何从|逍遥靡所系
寄语文章守|游人去已遥|新诗吟不彻|春兴一何饶
不寐常攲枕|无言独倚楼|江淹犹匪恨|庾信始为愁
重元古吴刹|双桧尚陈时|怅惘临春树|秋风一夜衰
碧绿相差次|红黄迭浅深|化工应自失|雕斲本何心
姜云能损心|此谤谁与雪|请论去秽功|神明看朝彻
白璧埋黄壤|清风忆锦袍|何当絮酒酹|斜日下林皋
造物藏无尽|居然入静观|池吟春草后|荷净倚□看
借问雨中好|何如晴后看|锦江红湿处|应记独凭阑
潮来沙石没|潮去沙石露|士生那无学|学则词章富
浩歌秋水边|惊破白龙梦|明月落深潭|疑是龙珠动
浮生共憔悴|壮岁失婵娟|汗手遗香渍|痕眉染黛烟
杨柳绿堪染|芙蓉红欲然|冥怀与谁契|俯仰共熙然
四溟杯渌醑|五岳髻青螺|挥汗曾成雨|画地亦成河
危亭见上方|林壑带残阳|今日岂无恨|重游却味长
树借看书影|蝉供隐几声|人稀忘屋小|地净觉凉生
五陵花满眼|霜露在草根|冥冥子规叫|重是古帝魂
五月南风起|荷花水榭开|日长消酒渴|碧碗送冰来
巫祝呼神去|缁黄送水还|若非宿来雨|仙圣亦惭颜
栖岩既下集|宾天复上征|八子似荀氏|中当有慈明
弱柳垂新润|春风款款中|濲波飘一晌|绿影过池东
矶头丹荔熟|入手异香闻|日暮红绡退|玉肌持媚君
玉瀣乘旒晚|天浆满珞秋|孟佗消不得|压取换凉州
太行何崔巍|千崖界空紫|异日吴使君|功名亦如此
城东万李树|此树独鲜奇|竟日风开落|无人谁得知
故人如念我|为说瘦栾栾|尚有身为患|已无心可安
并亚陇云飞|稳巢文杏枝|高栖良自得|蜂蝶莫相疑
寿康朝谒蚤|长信燕闲多|不有图书乐|其如昼漏何
瀑花无大小|吹落总成冰|一夜风含冻|草峰雪尽凝
隐隐复悠悠|虫鸣早应秋|夜凉人未寝|草露湿阶头
绿阴欲满寺|禽鸣春雨余|聊因简牍暇|窗下阅僧书
闻道春可怜|春今竟何许|石竹万家烟|海棠三月雨
荷风湖面晓|垂钓柳阴中|何日能蓑笠|扁舟此兴同
鱼鳞息枯池|广之使涵泳|疏凿得蒙泉|澄明睹明镜
古锦裁诗句|班衣戏坐隅|木奴今正熟|肯效陆郎无
乞得栟榈叶|都将当屋茅|青青夸药申|可怕杜陵嘲
春雷忽隐隐|春雪复纷纷|农夫戒及泽|荷锸已成云
劲节岁寒碧|芳枝春煖红|清和夷惠德|千载尚闻风
郎食槟榔花|胜于甜娘酒|槟榔花醉人|且可红唇口
阶远滴成声|荷深圆又碎|风动水银收|亭亭开翡翠
不照魏王车|不填东海水|如何径寸珍|长遗碧山里
尉佗戍五岭|能得粤人心|移书告横浦|绝道恐兵临
荆溪白石出|天寒红叶稀|山路元无雨|空翠湿人衣
可怜地上楼|百姓不知修|上有清使君|下有清江流
愁来生白发|问尔复何愁|应被春光恼|多情雪满头
小舟寻夜泊|明月散风澜|故人相别处|双鹭立前滩
香奁妆欲罢|移照梅花前|徘徊两孤影|抵死镜中怜
秋醪雨中熟|寒斋落叶中|幽人本多睡|更酌一樽空
领得乌纱帽|全胜白接䍠|山人不照镜|稚子道相宜
不策卢敖杖|那张宗测图|神功攒五岳|且作小山呼
盛气劘骚垒|长歌历杜藩|二南四字始|万古一解难
近水观鱼戏|春山独鸟啼|贫交犹不有|何况糟糠妻
晓梦钟欲残|故人枕边别|武夷山上云|白雪楼中雪
五十馀年别|伶俜道不行|却来书处在|惆怅似前生
一方明月影|写在墨池头|昨夜天风起|飒然环佩秋
平生交游间|吾帻盖屡岸|区区稻粱谋|君亦逐鸿雁
山空年岁晚|老气寒峥嵘|耿耿霜月夜|相看直到明
闻道湘妃泪|如何染得成|多应春夜雨|消尽又还生
慈悲与喜舍|历劫自然深|法要无抱束|缘归一寸心
研珠滴露清|自点太玄经|尽日无人到|小窗兰叶青
五月熟杨梅|匀圆如火齐|说似西江人|口角流清泚
渚华初出水|堤树亦成行|吟罢天津句|薰风拂面凉
八珍风味清|藜肠岂曾识|堪嗤尝脔人|欲与鱼兼得
斗牛不能神|枭卢无好采|碌碌甘抱关|谁能媚时宰
暂以碧云色|微笼春月圆|抛人暗香里|误马软尘边
潜心写幽韵|洗耳听寒涛|吟声自摇动|误疑泛鱼舠
赞列词人笔|名闻壮士冠|全才不全貌|莫作野鸡看
公饭何曾接|衣冠不作人|斋中有名酒|分尔一杯春
尺素如残雪|结为双鲤鱼|欲知心里事|看取腹中书
妍丑三千众|恩情一例轻|妾身虽寂寞|天下却升平
海上青琅玕|曾持天上看|萧条风雨夜|谁拾凤毛寒
水疑天际来|声自云间起|耳根本无尘|对此何以洗
猗兰转光风|幽芳被山谷|怅望断金人|同心不同躅
物理窥开后|人情照破时|正如携宝剑|切玉过如泥
二月江南望|桃花烂似霞|人言桃叶渡|桃叶胜桃花
人言妾似花|只似莲心苦|折藕复牵丝|生为多情误
胡霜日夜骄|吹破蓟门月|月色几时圆|待尔照春发
千步更万步|步入白云中|独归里良寺|还望紫瑶宫
滚滚复滚滚|百年如一瞬|秋色入西华|笑嚼新烧笋
逢年要力耕|善舞须长袖|北山休移文|南山归种豆
初画不自知|忽忘笔在手|庖丁及轮扁|还识此意否
屏去竿头饵|非唯用直钩|我来鱼不避|鱼信我无求
龚生来过我|极意论先天|自得环中趣|无言已十年
之子读遗经|青年盛文翰|皦皦丹凤雏|居然立霄汉
延绵不可穷|寒光彻云际|落石早雷鸣|溅空春雨细
五婆山下路|不见五婆游|只有边城水|常涵一镜秋
居然丈夫质|嶷嶷萧艾中|自非铅华种|桃李若为容
空留玉帐卫|那免白头翁|死者长已矣|淮海生清风
生香故触人|异质偶同调|唤作黄家花|弟兄一语妙
朝元高阁迥|秋毫无隐情|浮云忽以蔽|不见渔阳城
令节仍丰岁|宫闱乐事全|千祥并万寿|善颂入薰弦
喧笑攀花会|悲歌怅别期|明年赏花处|只恐动春思
寤寐香炉峰|偃蹇东林寺|朝饮虎溪水|还共天池味
汉帝贵神雀|楚人重山鸡|琅玕不能食|梧桐非所栖
既作湖阴客|如何更远游|章江昨夜雨|送我过扬州
红紫竞芳丛|中蟠一古松|春风自来去|吹不动苍龙
凿翠从阳谷|移来佛屋东|空嵌才一窦|夜与日华通
酌酒繁花外|沉酣预短筇|不为尘俗累|饶有古人风
危石翠如削|影浸澄湖波|六月不知暑|香风生芰荷
昨日杏花开|今朝燕子来|相思三百里|明月在高台
传语通州估|南船甚日还|黄金知易得|留取铸红颜
野旷天明水|风清月在林|孤舟一夜兴|行客十年心
簇蕊风频坏|裁红雨更新|眼看吹落地|便别一年春
西湖天下胜|咫尺安得往|青春不可追|老力亦难强
草窝双树下|借与定僧居|会得虚空境|坐卧总从渠
帝子去已久|楼阁何峥嵘|只见丹青景|不闻歌吹声
好事成长恨|愁人坐雨天|相思无限意|挥泪写诗篇
运水及担柴|无处非般若|如是我闻时|世尊殊不也
人言广寒宫|合种梅花树|那知白玉容|自怕嫦娥妒
士穷见节义|木槁自芬芳|坐回万物春|赖此一点香
飞来何处峰|木杪夜千尺|愁猿唤不应|月色同一白
烈风竖鳄涛|白日江天暝|但闻松柏声|不见松柏影
枯心不作花|仪凤那采取|何当被朱弦|赍身大晟府
万卉春风度|繁花夏景长|馆娃人尽醉|西子始新妆
不晓秦淮水|秦人苦浚之|乱来波浪作|犹似祖龙时
尽道春多雨|伤摧花易空|不知春态度|尤在雨阴中
玉枕寐不足|宫花空触檐|梁间燕不睡|应怪夜明帘
不减阮家会|所嗟当北归|厌厌敢辞醉|明发此欢非
日宫难可跻|月树复惊栖|未听将雏曲|空闻怨夜啼
榴艳对枯筇|西来解后同|折花羞鬓白|未插已颜红
东山云起时|捧日共熙熙|照见子房心|微尔汉皆非
四月桑郊绿|贫家蚕事忙|一筐芳草露|两袖落花香
客去山花落|客来山鸟飞|帘内香如线|山僧云补衣
岩下云万重|洞口桃千树|终岁无人来|惟许山僧住
窈窕如不穷|芊眠足余趣|岂必有云归|自是归云处
寒色初凝野|秋声忽在林|遥山不能见|只为晚烟深
坐把钓鱼竿|虚潭翠如泻|轻舟浮不动|只在松阴下
湘人爱楼居|斜枕湘江起|楼下倚阑人|簪花照春水
主人出家醅|千酌葡萄紫|不问江南人|知是江南水
一灯明古屋|四壁乱蛩声|千里关河梦|五更风雨情
舣棹荻花湾|相期且未还|不须愁日落|明月在东山
故苑花空发|他乡莺自啼|主人孤馆里|斜日楚云西
岌岌穿南斗|层层瞰下方|揭为湖海镇|半夜挂朝阳
万壑接云来|山花涧路开|迎风凉欲坐|啼鸟著人猜
尘匣启菱花|丑妍无不识|羞杀几英雄|霜髯太煎逼
事道宗尼父|谈仁法孟翁|圣贤无二道|千古此心同
迢递投前店|飕飗守破窗|一灯明复暗|顾影不成双
月过蔷薇架|雕鞍未到家|小娃犹𣨼酒|拦路夺人花
樗栎虽不才|亦各言其长|愧此万丈夫|寐卧无何乡
衣拂京洛缁|窗含齐鲁黛|因君思故山|驱车火云外
夜气散清空|扶桑曙日红|普天皆仰照|鸣凤在梧桐
暮齿无筋力|嗷嗷哺众雏|缅怀皇甫冉|尝劝陆潜夫
掾曹官事了|载取曲生来|得酒且欢喜|俗氛安在哉
握节汉臣回|麻鞋见天子|感激动四极|壮士泪如雨
物外溪山乐|穷中岁月优|斯人招不起|十顷稻田秋
眺望觉日迟|经过忘前后|牧唱儿童闲|黄牛满丘阜
群卉枯落时|挺节成孤秀|既保岁寒心|不在遐年寿
洒尘成细迹|点水作圆文|白银花里散|明珠叶上分
梅花亦何奇|偏便幽人爱|清寒风雪夜|一枝静相对
郢客何方来|为君鼓瑶瑟|席上走楚云|杯中落湘日
相去忽已远|不知山北南|祗随流水入|尽处是龙潭
披衣起遐征|微茫认前路|哀鸿天际云|残月水边树
江上灵妃过|秋风响佩环|骑龙向何处|只在九嶷山
苹藻绿依依|鲜鳞跃处肥|江湖宜适意|切莫近渔矶
禅榻一觉睡|冬宵五更长|窗递清风入|枕边松柏香
独坐桂花边|清香杳杳燃|夜深山寂寂|明月满西川
三城去三山|沧波三万里|仙子时来游|印下西山履
游骑来逢雨|宁全是折磨|山神应洗路|恐惹俗尘多
侍从才今几|君王宠正初|常州何处是|头白小孙孤
短鳖兼穷细|屁勋青黑同|只好留墙壁|何须问主公
江南仲秋天|鲟鼻大如船|雷是樟亭浪|苔为界石钱
何处清风里|长松古县门|海风吹不断|明月满乾坤
人禀五行秀|卓然与物异|由其达大经|秉彝不容己
此地蛟龙伏|中原蛇豕多|借君白羽扇|万马饮黄河
曾向山中住|黄花烂漫栽|主人缘爱竹|三径不教开
苦心日宛转|九原竟寥寞|服尽泪随尽|此道今人薄
鬵釜吾已溉|吾缨亦无尘|洼石以潴之|恐有抱瓮人
炊烟连断霭|隐隐见松亭|亭中有静者|单读净名经
旭日波光动|精蓝曙色开|美人多逸兴|吹笛过湖来
此别意何如|人来即寄书|圣恩无远近|随处是安居
溪莼牵紫丝|念子良已久|不在秋风前|不在秋风后
古苔隐石色|寒花明药丛|有时白涧雨|终日青松风
落日松风起|还家草露晞|云光侵履迹|山翠拂人衣
万叶烟云上|千花锦绣中|停舟不忍发|为恐破圆红
黄鸟衔青虫|径飞入深箐|蛱蝶绕墙飞|相逢不相见
曾约还康山|披蓑共春锄|东林缚我屋|西崦置子庐
城隅采桑地|车马日缤纷|自恨轻来往|何当怨使君
寒逼禅僧定|凉醒醉客眠|户枢从不蠹|岁月任推迁
冥冥江雨飞|冉冉江云细|何处见春华|蘼芜满幽砌
青镜不容丝|妍媸照自知|朱颜与白发|相去不多时
楼外青山好|楼前绿树多|阑干知几曲|曲曲费吟哦
采来灵壤内|爆向广庭前|修制成良剂|为□到十全
薄采潇湘骨|寒天障物华|世珍云母石|我爱款冬花
山色青于染|松阴扫未开|水边芳草地|才见两人来
野笋无料理|惟宜贱子餐|若教都作竹|约略百来竿
一阳未嘘枯|霜木醉梦里|照眼忽横枝|令我折屐喜
眷此青田鸟|相看意未欢|共期齐六翮|大叫出云端
二月垂杨岸|行春诗酒徒|苍头前引道|拄杖挂葫芦
涧浅山四合|泠泠浸青青|略彴度前林|更有泉上亭
衔祸口边冲|时间祸必逢|古人称是病|焉敢不言凶
苍然百丈峰|峙此一池侧|遂令活水源|长含太古色
儿时射鸟鼠|稍长射狐兔|生长牛羊中|肥白亦如瓠
野竹编篱细|山泉灌圃浑|碧瓜方布子|紫芋更添孙
逢君竹西路|送客茱萸湾|玉手摇兰桨|琼波写雾鬟
花解冲寒放|将同白柰栽|粤人浑未识|呼作贺正梅
绰约孤亭中|梅花斗清绝|高天一万株|乱洒罗浮雪
海上琅玕石|山中翡翠毛|意含秋雨润|思拂暮云高
展卷嗟丘也|东西南北人|昔还行脚债|今作卧游身
烟云供惨澹|霜露觉萧森|篱菊知饶笑|秋山一片心
当年陶埴意|祗为美人工|转见文坛重|俱称自邺中
丹蕤攒宝相|此种贺州来|千叶滇南白|都非越客栽
怀橘悲何及|芸瓜老不任|摘来先庙祭|洒泪向松阴
散步瑶阶下|庭空不见人|回头顾明月|惟有影随身
客欲谈世事|词锋若戈矛|我已梦为蝶|咄哉为罢休
暝树含苍霭|春云散碧空|如何幽涧鸟|啼向月明中
数日相望极|须知意思迷|梦魂不怕险|飞过大江西
淝水萦如带|淮山崒似云|此时闻鹤唳|无复畏官军
一笑鹘搦兔|终朝獭祭鱼|秋闱与春试|却用郝隆书
与君为近别|不啻远相思|落日平湖上|看山对此时
浩浩中天立|如何是丈夫|乘槎须远去|不买水精奴
蕴玉抱清辉|闲庭日潇洒|块然天地间|自是孤生者
帝里春无意|归山对物华|即应来日去|九陌踏槐花
世路关山险|闲门秋雾深|如何一杯酒|不与古人斟
次第竹根泻|相将得到家|鸟啼春雨后|流出满山花
含情笑不言|政是多情处|参得个中禅|此事尝分付
手种忘忧草|都缘耐老亲|今年花又发|不见白头人
数漏掩残历|中宵气候殊|独怜愁共病|不与岁同除
春风冷落后|秋圃恨开迟|总是宜男草|傍人也未知
堂上论文客|异时还索居|池中鲤鱼足|好寄别来书
晚岫带霞明|汀洲变苹绿|如何万里桥|却在苏台曲
青天归雁喜|密树坐莺深|落日春愁里|怀人浩荡心
已讶雪中在|况逢灯下看|酒阑相把赠|疑是翠琅玕
慈孝相感激|天机谢人力|谁来石下歌|见母不见石
两京四十载|迢递梦家林|萧散五君咏|山王空愧心
深居白云穴|静注赤松经|往往龙潭上|焚香礼斗星
青山映檐低|绿树出云齐|何处长安道|纷纷过马蹄
山都洗我觚|贮月饮涧下|风来吹有声|笑学昔人挂
旭日出旸谷|曈曈曙色佳|重门浑未到|先到读书斋
暮霰袭吟袍|夜火然枯竹|盎然坐春和|炉香芋初熟
汲水洗石床|上有唐时字|不用太兮明|恐损莓苔翠
憔悴远归客|殷勤欲别杯|九星坛下路|几日见重来
青山日相对|闲看白云生|谁谓无心出|中含济物情
屏居湖上村|相携尘外侣|看竹过邻家|不问谁为主
玉烛重开岁|璿杓复建寅|谁知康寿殿|四序只长春
竹柏影参差|正市长桥下|何处无月明|谁似予闲者
湖山重到日|风景怅当时|越客清江上|犹吟吊鄂诗
宝坻产嘉鱼|纤纤白似银|贡来供玉食|何意得尝珍
五季骄诸镇|终朝易千人|使无孔方癖|犹是晋名臣
古木不知年|差儗南华栎|此地非曲辕|无劳过匠石
鸠鸣桑雨深|蓑笠耦耕叟|短歌三两声|东风动杨柳
马饮人血肥|生臕毛润泽|杀人但取血|肌肉成糟粕
雨馀芳草绿|石尽野塘浑|落日一声笛|断肠人倚门
心贞如玉性|志洁若金为|托赠同心叶|因附合欢枝
植杞必植梓|艺兰仍艺荪|过庭遗训在|凿楹故书存
风雨劳先别|敢辞樽酒深|一梢墙上竹|留作岁寒心
峰势若簪云|云根何太低|记得文登路|如绵衬马蹄
散策下亭阿|水清鱼可数|却上采菱舟|乘风过南浦
天风来广寒|吹下云锦裳|虽无金错刀|缇革余敢忘
绝爱墙阴橘|花开满院香|邻人欺不在|稍觉北枝伤
旅思又惊夏|庭前长小松|远峰生贵气|残月敛衰容
临水望梅崦|却指敖城路|路直本如弦|江行自回互
饭颗从嘲瘦|湘流独占清|失身到东阁|聊复对簪缨
怜桃及桃叶|爱柳及稊荑|但渡无言苦|兰桡我自持
日夕歌声起|前村带雉归|如何牧犊子|不惜雉朝飞
胜日罢书经|扬舲出远坰|清流兼峻岭|应不减兰亭
上下五千年|纵横三万轴|高凭百尺楼|远送乾坤目
爱日经檐煖|游蜂扑纸窗|吾生岂拘束|一笑俯涛江
濯足倒流水|回头相见坡|马嘶人又倦|落景在烟萝
实际即为诚|中庸说著形|晓来雷雨过|七十二峰青
西斋君去后|别绪乱于莎|乃知长笑语|始奈客愁何
允中不允中|中在虚无里|无在无无在|自见天之理
深院闭青苔|黄昏独自来|花应怜我意|特放一枝开
君生我未生|我生君已老|君恨我生迟|我恨君生早
翠实连千亩|扶疏荫绿苔|秦台骈月管|应有凤凰来
曦射窗烟破|风飘花露寒|莺声清梦觉|春色独凭栏
学诗不能神|得句常草草|傥可寄吾怀|岂必人称好
高柳收帆处|平芜纵目馀|都将今古兴|尽向驿楼书
挥手谢小儿|吾欲观大化|当尽便须尽|何用复悲诧
黄鸟昼阴寂|白鹅春草青|高轩如可借|著我学黄庭
西林贝叶编|东林竹叶酒|问我西来意|翻云醉中有
扇题归去来|客遇潘渊明|举扇谢佳客|归耕吾已成
佛爱我亦爱|清香蝶不偷|一般奇特处|不上妇人头
骏马碧玉蹄|遨游洛阳道|思君君不归|无复关春草
偃蹇歌招隐|栖迟老岁华|世情从燕雀|吾道自龙蛇
无复尘劳梦|犹蒙故旧知|宁辞万钟禄|不负一纶丝
春归南浦早|渌水桃花塘|灼灼红烟里|金羁骑玉郎
风吹峨眉云|东依此山住|我来不敢登|只恐还飞去
簿领乃俗士|清谈信古风|吾观苏令绰|朱墨一何工
思家千里梦|恋阙万重心|欲去频回首|烟霏满上林
露气横疏柳|香风送晚荷|不知潮面阔|止觉四山多
曾参回胜母|墨翟避朝歌|无限功名子|狼村日暮过
江海翱翔地|舟行岸自移|无心波浪里|鸥鸟不须疑
四境静山川|一枕闲风月|野水抱城幽|青天垂木末
飞瀑涌寒峡|流云静幽壑|夕日倒峰影|杯中双剑落
沙头捕鱼艇|朝出晚未还|不如洲上鹭|闲立看青山
中嵩太乙南|岩竹风犹扫|长镵吾欲来|为君种朱草
莫问我姓名|向君言亦空|潮生沙骨冷|魂魄悲秋风
茆屋依山构|沿村路不遥|酒旗标野店|有客过溪桥
叶逐散声飞|湘云隔妓衣|谁能偷卷看|认是小丛非
塞上亦良夜|明月本无心|照衾复照面|一一感人深
秋意入梧新|独居怅远人|芳樽吾负汝|清昼坐伤神
莫年生计违|头白独如期|争似儿童日|渔樵逐队嬉
疏星冻霜空|流月湿林薄|虚馆人不眠|时闻一叶落
山势西来断|江流北去平|万家深树里|闻是吉州城
当轩弥滉漾|孤月正裴回|谷口猿声发|风传入户来
自有两山来|几人此经过|青山默无语|识人知最多
司晨兼五德|曾伴宋宗窗|日攘能防慎|终当免镬汤
激浪闻澎湃|山神阴力多|风涛归指顾|海若敢谁何
乃祖宽仍豁|曾孙察作明|不将囊底智|分减及元成
华月窗间过|凉风扇底生|抚时追往事|幽恨不分明
舴艋小于杯|鲈鱼肥似瓠|故人如可来|沽酒芦花渡
青云乔木古|翠竹远山青|昨夜东风暖|池塘草未生
睡少秋难晓|吟多食愈贫|南柯无近阙|差尽梦中人
骑虎度诸岭|入鸥同一波|香寒明鼻观|日永称头陀
晚来新雨过|忽忆枕边书|睡起推窗看|茅檐月上初
持酒濯利剑|青蛇光黯然|金鞭鞭骏马|汗血沾锦鞯
寒蛩不可听|况复起清砧|落叶将飞雨|潇潇又满林
种尔酬佳节|节过开尚迟|纵令迟更好|争似莫愆期
口说遍河沙|毛发不得力|人即任君欺|君欺君何益
二鸟占丛竹|喧啾春雨时|朝阳有鸣凤|栖老碧梧枝
孤馆灯初暗|虚窗月正明|寒衣犹未补|风递捣砧声
不逢圣人时|不见圣人面|圣人言可闻|圣人心可见
五马骤从东|桑中无路通|使君休调笑|君妇恐如侬
两崖交翠阴|一水自清泻|俯仰契幽情|神襟顿飘洒
橘大天地窄|眼高秦汉小|一片隐沦心|商山青未了
海静不扬波|仙人鞚鹤过|灵峰七十二|何处月明多
遥羡青云里|祥鸾正引雏|自怜沧海伴|老蚌不生珠
屈原沈江死|扬雄投阁生|一时生死计|千古是非名
天孙织玉帘|悬之千仞石|垂垂不复收|滴滴空山碧
偶上千峰榭|因思小范公|桐庐萧洒处|尽在十诗中
客持一卷书|乾坤吐玄秘|由来识者稀|独立寒山翠
荒水浸篱根|篱上蜻蜓立|鱼网挂绕篱|野船篱外入
一棵老梅树|两个大桠叉|未结黄金果|先开白玉花
芒鞋青竹杖|自挂百钱游|可怪深山里|人人识故侯
冲市柴鱼集|应山鸡犬号|问知人苦乐|米价不多高
孤亭十尺藏|梅花万株列|中有姑射仙|肌肤若冰雪
江门白藕花|我榻庐山顶|君若去茶山|茶香复谁领
箕踞长松下|溪流如白云|美芹采南涧|可以奉吾君
去岁一杯酒|遽然生死分|儿孙为寿地|恸哭不堪闻
不饮红裙酒|祇将文字论|江东渭北客|日日对芳尊
折桂桥尚存|折桂人已矣|时有桥畔人|拾得桂花子
到此无俗客|何妨款竹扉|山花能作供|林月送将归
寂寂空山里|春和草自芳|隔溪人不见|髣髴唤刘郎
游人武陵去|宝剑直千金|分手脱相赠|平生一片心
黄叶万山秋|白云千里暮|高楼明月多|怀人在桑户
何人不相识|斗室傍城隈|闻有不平事|轻身半夜来
南土殊风气|冬林叶尽丹|越天无雁度|楚泽有龙蟠
丁与水同宫|王将耳口同|尹来居口上|山岫获重重
挥汗欲成雨|聚蚊真若雷|山翁在何许|赤脚步溪来
壮士不曾悲|悲即无回期|如何易水上|未歌先泪垂
无华真国色|有韵自天香|临风难自持|为舞白霓裳
北苑今仍在|南宫奈老何|青山解浮动|端为白云多
无限停云思|悠悠兴欲飞|仰看向南鹊|绕树竟何依
城市或嚣炎|在野心不热|意欲施茶汤|行人他处渴
巉然千仞峰|宛似九苞鸟|神游乘兴时|骑上青云表
池馆临丘壑|泉声落座隅|林间逢隐者|端坐说唐虞
向来与相国|投分自钟山|不入翘材馆|甘为老抱关
昔骑五花马|今跨一黄牛|岭上猿声叫|焉能止泪流
雁还空渚在|人去落潮翻|临水独挥手|残阳归掩门
今日汉家子|谁非粪上英|琵琶弹马上|哀怨莫分明
艳夺晚霞红|繁开细雨中|何如庭下竹|孤节傲霜风
夜半霜铺瓦|浑如水泼衾|炉红朝易起|衣重老难任
客来打秋风|我赠秋声集|要知此书名|预先为我立
高歌激宇宙|岁晚寸心违|忠贞负冤恨|奸雄多是非
燕忙将水撇|鱼乐欲空跳|此意谁能会|光阴静里消
放舟山水间|舟上载青山|薄暮临溪坐|青山相对闲
夫节独高古|妇贤传至今|既为加美谥|复不用邪衾
青山多白云|佳树杂芳植|伊人不可招|关路日已夕
冷落茅檐下|残釭剔半明|梅花瘦比我|窗外影交横
薄俗易炎凉|浮云屡更变|耐久屋外山|相看无厌倦
碧草通樵径|青松夹寺门|已来亲眼见|难去对人言
紫藤挂云木|花蔓宜阳春|密叶隐歌鸟|香风留美人
花径呼童扫|柴扉为客开|忽惊仙犬吠|云外一车来
玉镜初开匣|嫦娥露巧妆|天西新样子|传与画眉郎
碧树含秋色|飞泉急晚声|不知谁领得|惟有野人情
层岩值幽芳|孤根掩丛棘|何来独嗅人|不藉薰风力
晚叶似朝雨|蓼花如醉翁|那能当此夜|又听一声鸿
岂计身封宋|祗愁祀绝殷|不惟称克孝|亦自有三仁
高深极前临|苍莽接回眺|齐州景物多|于此领其要
物微深可悯|畏雨复兼风|适见传呼宠|俄成扑地空
秋风天外声|明月江中影|幽人把桂枝|露下衣裳冷
长夜一灯灺|独愁谁与言|窗前几点雨|井上芭蕉翻
为报庐陵客|逢人且寄声|不知无恙否|何日到南城
前辈经行处|壁间题小诗|梅花还好否|要见出尘姿
昨日游醉乡|今朝涉汝水|回首岘山城|萧萧乌桕树
杲杲东出日|万方被照临|鸲鹆不逾济|草木有常心
结庐在中林|因以消尘虑|棋枰与酒斝|幽人自来去
片雨从西至|开门爽气侵|蝉声似溪水|流入野人心
湘山千岭树|桂水九秋波|露重猿声绝|风清月色多
千丝复万缕|向儿臂上缠|教儿长寿命|一寸一年年
静夜闻林雨|山灵似欲留|只愁梯石滑|不得到峰头
性定离交坎|心澄木并金|四般归一处|全在洁庵成
瓦瓶担山泉|石鼎煮岩菊|燎以松桂枝|清芬满茅屋
号名极形似|摹写与真逼|聊以画滑稽|慰我秋园寂
翠蔓缘株上|红芳冒暑开|凌霄诚有谓|托质岂无媒
左氏讥怀璧|杨公却袖金|安知机巧者|藏得叵罗深
飞飞复飞飞|双起复双栖|料得影相似|怪他蜂亦迷
未读书中语|忧怀已觉宽|灯前看封箧|题字有平安
自从有天地|人事几迁改|更过百年期|今人谁复在
花时去贩茶|叶落未还家|寄声船上月|慎勿照琵琶
貂珰窃大柄|韦布献孤忠|榜出惟风汉|无名在选中
骏马在异骨|权奇插面高|人间那乏此|难遇九方皋
天晴钓丝短|天雨钓丝长|但求滩水满|不用鲤鱼尝
惊马吹悲篥|边风助苦声|城南有思妇|梦里听分明
十年不平事|未肯分明说|夜半枕吴钩|含悲啸明月
于菟啸空山|万窍寒风出|堤防飞将军|汉箭有神物
背我堂堂去|随他昔昔来|无情犹有恨|独上望春台
嫣然一株花|媚此庭中幽|翻觉此名赘|人生何所忧
儿童爱春懒|为买汝南鸡|不晓幽人意|翻令拂曙啼
尔幸无羸角|何用触吾藩|若是升堂者|还应自得门
山月缟中庭|幽人酒初醒|不是怯清寒|愁蹋梅花影
绿叶霜中夏|红花雪里春|去马不移迹|来车岂动轮
圣主方思治|边臣未奉行|凭君达此意|无得负苍生
谁令珠玉唾|出彼藜藿肠|仁人不为宝|良贾宜深藏
夜静水空清|冷轮彻底明|谁知潮长落|长伴月虚盈
黄鹄毋爱饱|那怕人间网|不夸羽翼长|但夸天地广
旸谷宾初日|清台告协风|愿如风有信|长与日俱中
初随林霭动|稍共夜凉分|窗迥侵灯冷|庭虚近水闻
苍官森古鬣|此君挺刚节|中有调鼎姿|独立傲霜雪
季心何意气|夜半犹开门|幸免穷途哭|能忘一饭恩
萧骚复萧瑟|非筑仍非琴|天籁本无作|澹然千古音
写就相思字|灯前带泪看|欲缄还未忍|少待泪痕乾
尊酒贪迎月|人生醉后佳|夜来窗不掩|吹落一瓶花
林深堪驻马|鸟宿不惊凫|坐遣花间月|慇勤上玉壶
国色原无匹|天香况出群|洛阳春一种|犹值五千文
夜月玉堂前|春风紫盖边|想君都看破|宁与我周旋
色变莺雏长|竿齐笋箨垂|白头身偶在|清夏景还移
篙痕看尚在|舟去已何之|任是沧桑变|丹丘故不移
繁阴乍隐洲|落叶初飞浦|萧萧楚客帆|暮入寒江雨
礼岂为我设|如伤风教何|不堪睎阮籍|直欲刃韦高
粲粲初投米|飘飘旋落花|巷深迷吠犬|林合误归鸦
万里无归耗|形将一木亲|遗言入肝肺|真得太夫人
娟娟春前花|袅袅风前柳|独有此君子|可为岁寒友
一碧涵天光|八牖开玲珑|观水观其源|千古在目中
花老几人来|人老花常少|安得似花人|年年陪一笑
怕见人言老|梳头夜二更|谁知灯烛夜|漏逗愈分明
闻道珠履客|今朝黄绶归|定知高士贵|一府莫言非
晓起但焚香|烹茶更扫石|俗家应不来|琴书吾自适
淮阳谁可傅|无以易元成|即汝佯狂意|为王言事兄
风尘难自料|花鸟故相猜|问是山东客|何由万里来
离樽闻夜笛|寥亮入寒城|月落车马散|凄恻主人情
粉翅嫩如水|绕砌乍依风|日高山露解|飞入菊花中
长物不随身|周游信双屐|中天泰华云|绝顶蓬莱日
承诏辞金阙|衔悲入塞城|可怜沙上月|浑似汉宫明
石色凝秋藓|峰形若夏云|谁留秦苑地|好赠杏溪君
渺渺蒲江远|年年桂树秋|空馀诗卷在|天地与长留
从此西行去|春风处处花|沙弥留碣否|乱石拥残沙
低头看明月|仰面贪归鸟|庭前白露下|已湿青鞋了
不逐风云去|盍求山泽安|祗怜当笔者|空作画屏看
看竹不问主|听松还对僧|山中春欲暮|此兴复谁曾
意亦心所至|言须耳所闻|谁云天地外|别有好乾坤
主人能载酒|客到卧林园|松风和竹影|相对水禽喧
石钟以声名|无声安取此|风水月明中|我忆东坡子
有钱但沽酒|莫买南山田|勾引催租人|惊散青松烟
燕门城似铁|太行石为碣|征人一骑还|何处关山月
江险不容极|禹功胡可忘|向来小龙子|衮冕食千羊
寒灯伴吟久|夜深微欲灭|孤客未成眠|尚惜红蕤结
一霎荷塘雨|明珠翠盖擎|柄危难得稳|稍侧便须倾
日永篆烟消|风寒襟袂薄|闲窗无客来|坐久庭花落
屈折金石瘦|偃蹙虬龙怒|萧然少生意|端为根中蠹
晴天暗暗雪|来送青春暮|无意似多情|千家万家去
龙起雨方注|虹横瀑更飞|谁令丘壑士|无意恋荆扉
浓碧荫清漪|可能不流睐|钓自不得鱼|得亦不肯卖
怪石凝云气|横枝浥露香|故人渺何许|秋意满潇湘
一径净于秋|山中夜来雨|倚松不知还|幽禽妙言语
紫烟浮碧虚|炉峰几千丈|欲持一瓣香|安得仙人掌
山光与溪色|一碧泻云中|倚槛久未去|更听松上风
客到暂冠带|客归还上关|朱门客如市|岂得似林间
说破无为趣|玄关奥且深|欲求天上宝|先觅水中金
只宜滋淡泊|安足奉膏粱|食肉非无辱|何如此味长
道院今犹古|闲中事可书|鹭鸥驯不去|谁可得亲疏
澄少危加杖|平肥亦食糠|刘郎豁如者|轑釜未能忘
风顺月仍明|扁舟半夜行|鸡鸣问前路|巳近九江城
妾泪非易弹|乡关渺千里|世事与愁肠|相对何人语
三生空有石|三竺未成赋|徘徊九里间|吟情拂高树
鸡雏不离母|离母声不休|如何宦途人|岁岁天边游
良机间不作|成事每相因|善处囊中颖|知非碌碌人
东坡龙井回|题名塔砖上|岂期后百年|过者为瞻仰
客心惊落木|夜坐听秋风|朝日看容鬓|生涯在镜中
静中见万物|各各有春意|收拾入襟怀|阳和散天地
军中始吹角|城上河初落|深沈犹隐帷|晃朗先分阁
我有一片心|不说君应知|前山好明月|赠君云尽时
大隐隐于酒|小隐隐于竹|何不呼曲生|来同此君宿
绣窗同刺绣|女伴喜天晴|剪刀当日暖|妆镜隐霜明
橙色似黄金|佳名最为贵|一腹饱秋霜|尝之有馀味
清风起乔木|虞麓浣花庄|老我成长望|平安字数行
激曲萦飞箭|浮沟泛满卮|将来山太守|早向习家池
留连非鱼鸟|溯洄岂蒹葭|明月浴灏露|青云汲流霞
花拥山头白|云翻日脚斜|银蟾已照路|游客莫思家
罗汉十六轴|江僧寄此山|画称天下绝|人自定中还
妾身如乱丝|卷藏箱箧底|愿上鸳鸯机|无人为分理
空林露华湿|开阁徙清尊|月出芙蓉水|风生鸣鹤园
知有前期在|欢如此夜中|无将故人酒|不及古淳风
巍巍孤高亭|念我昔所喟|子也时一登|千载起立志
太守政何如|兹焉名可见|齐州一万家|挥以袁宏扇
阴能间其疏|竹可扶其弱|点缀自天然|讵须金孔雀
江湖各相忘|鱼虾同一波|谁能写此妙|徐白名不磨
兄也错到底|犹夸将相才|世缘何日了|了却早归来
候鸟解鸣春|呼晴复呼雨|朝耕一垄云|夕息三家墅
衔杯何处好|风月临江美|为问江上翁|赏心竟谁是
平生性好奇|作字亦如之|老去归平澹|时人应未知
春梦复春梦|春梦有谁醒|昨日梨花白|今朝杏子青
静里三三昧|多年得效方|不知缘底事|动辄叹龚王
幽斋只数椽|科头抱书读|经旬不出门|芳草上阶绿
石煖苔衣软|溪春荇带长|化工无限意|袖手立斜阳
化成真化出|绝险起朱栏|直下临无处|江城一掬看
阴壑鸣松籁|空岩响石泉|此声并此意|谁得寄徽弦
白日下深沼|游鳞动腥风|宛有川上趣|不羡濠梁翁
竟日碧山中|清宵憩宝宫|客愁无那处|一叶已秋风
沉沉卧虹底|小阁贴平湖|鱼戏几堪掬|鸥驯欲就呼
秋风一夜至|吹尽后庭花|莫作经时别|西邻是宋家
旷野风沙晓|崇丘灌木墟|地犹沧海郡|人上太平书
故人惟汝在|不道是瑶华|香外无知己|氤氲自一家
高吟水木净|逸思风云骤|知有沧洲期|意得还独笑
锦棠天与丽|映日特妖娆|五色绚仪凤|真堪上翠翘
溪山疏雨歇|水木散清阴|樵唱知何处|白云深更深
露彩莓苔碧|天香桂子丹|多应广寒夜|流影落人间
守相卿耆旧|相逢必霁威|渠宁私邑子|汝勿视翁归
九月桃梨树|花开满故枝|寄言车马客|不是艳阳时
天高群水落|寒至老梅开|般若无文字|何人上讲台
种柳连庄屋|春来色更娇|不同残腊见|封雪落长条
马上风尘倦|登舟似到家|雨晴凉意足|含笑对江花
昔日徵黄绮|余惭在凤池|今来招隐士|恨不见琼枝
屏开山弄巧|岩秀壑争流|漫作剡中梦|难寻雪夜舟
强惜数茎须|惟愁白却渠|朝来都白尽|愁惜两何如
天回金气合|星顺玉衡平|云生翡翠殿|日丽凤凰城
昔进温成御|惟闻自吉州|荔枝天下品|曾掩玉环羞
木人岭上歌|石女溪边舞|明月共同途|无私照今古
桃李莫相妒|天姿元不同|犹馀雪霜态|未肯十分红
梦里寻音响|教休定不甘|忽知眉盖眼|开著替人惭
昨夜春风生|吹送瑶台雪|为君展玉琴|高调石上月
有山静而秀|有水清且漪|风霜空宿翳|草木含幽姿
人鱼不相及|挂颊以香饵|因循十年错|归计觉今是
家住凤城南|门临古陂曲|时怜上林雁|半入池塘宿
贞士不可见|或从林下逢|暂即松筠室|聊怡冰雪容
迟日转轻阴|惊风发疏冷|何处斧丁丁|千山白云暝
遥看沧海城|杨柳郁青青|中央一群汉|聚坐打杯觥
莫以容颜丽|偏忘明主恩|当年不召幸|辛苦在长门
细路何盘折|重经碧藓封|钟鸣知寺近|只隔数重松
闻君佩玄珠|明月终夜朗|莫作江湖游|白日愁罔两
六出混五出|皑皑迥无异|消融让结实|调羹功及第
新霁飏林初|苹花贴岸舒|故乡今夜月|犹得照孤庐
远羡五云路|逶迤千骑回|遗簪唯一去|贵赏不重来
道格何曾格|言糊又不糊|浑身总是眼|还解识人无
苍苍竹林寺|杳杳钟声晚|荷笠带夕阳|青山独归远
平生本多思|况复老逢春|今日梅花下|他乡值故人
神妃游洛水|照影弄晴晖|明月沉珠佩|香风动羽衣
庭树清阴满|园林翠色交|数竿春雪重|摇折紫云梢
五月黄梅候|家家望插青|空斋无雨过|愁绝闭柴扃
玉女乘烟雾|松间采薜萝|飞行了无迹|明月送空歌
一种貌如仙|人情要自偏|罗敷有底好|最得使君怜
世上痴儿女|争趋乞巧筵|妇鸠甘抱拙|不谄鹊桥仙
雨歇荒鸡叫|山空木叶堆|玉堂云雾景|多向此中来
因读古交篇|乃知郈成子|心逾两无言|今日谁能此
取醉非无酒|忘忧亦有花|暂来疑是客|归去不成家
诵公十妙语|便觉舒华年|意与境俱会|超凌心欲仙
高议排山岳|典刑犹乡土|我来瞻拜馀|花竹映庭户
谁写青田质|高超雁鹜群|长疑风月夜|清唳九霄闻
楼西鹦哥树|单栖铁鹦哥|儿童作蛮语|花鸟入滇歌
兴来飞画舸|泛泛水中凫|绿皱移歌扇|红鲜迓酒壶
伫立望钟山|阳春更萧瑟|暮寻北郭归|故绕东冈出
黄门执戟翁|晚乃薄词赋|我宜草玄文|未必知妙处
小盖行障日|枯筇立倚风|入田催种稻|行圃看浇葱
手圈杨柳枝|出门送君去|柔肠暗相结|宛转无尽处
雪洗桃花面|烟描柳叶眉|与春同是梦|安用赏春为
一夜江蓠花|乱吐山房侧|唤取汨罗人|窗间弄秋色
山似琅玕小|地将秦望雄|越王歌舞处|长作梵王宫
越女收龙眼|蛮儿拾象牙|长安千万里|走马送谁家
古木上参天|流云下拂地|山亭人不来|老鹤自幽意
垆头聊潦倒|斗酒可谁相|燕赵逢游侠|怀中匕带霜
翡翠随潮月|琉璃共佛灯|沉香闻远远|珠树间层层
潇湘万顷秋|淇园千亩绿|幽玩何须多|一枝清已足
夜久尘虑息|泠泠寒风生|长啸望山月|颓然与道行
地静偏宜晚|舟轻不怕潮|身心两无事|随处足逍遥
秀木千章倒|层甍万瓦差|悄无人似玉|空咏小戎诗
风劲香逾远|天寒色更鲜|秋天买不断|无意学金钱
浮云世事改|孤月此心明|咏叹坡公句|凄然百感生
蛩馀窗下月|草湿阶前露|晚景凄我衣|秋风入庭树
高台久已倾|蒿蓬纷簇簇|犹存龙虎名|常散牛羊牧
无语与花别|细看枝上红|明年又相见|还恐是愁中
船板胡在兹|而我寝其上|情知非江湖|梦寐亦风浪
蛮徼缠妖气|王师蔽海𣸣|君看旗旐举|白昼起风云
烟树横一抹|微茫混天色|林疏见夜灯|点点讶奎壁
一水泛秋光|千山共夕阳|江乡无限好|都属钓鱼郎
庭阴双树合|窗夕孤蝉吟|盘礴解烦郁|超摇生道心
野水平溪桥|波翻蓼花乱|斫竹编青篮|门前开蟹簖
本为情沈饮|翻成病染身|今朝高枕处|应羡独醒人
马上春如梦|空嗟岁月长|天涯无限路|芳草自斜阳
云尽天容静|冰轮故故圆|广寒宫阙里|今夕是何年
为爱江南竹|春深叶渐交|谁家三径里|残雨出横梢
老朽归田久|鸟纱白发新|经纶天下事|都属少年人
桂水饶枫杉|荆南足烟雨|犹疑黛色中|复是雒阳岨
问讯阶前菊|如今属阿谁|祗应风露底|犹记摘残枝
早已逃俗类|从今始清绝|皎皎不可侵|如看海□月
若为逃世网|却订钓名钩|自是惊飞尽|群群海上鸥
自出梅关外|江山非故乡|梦魂不怕远|夜夜到隋冈
水淡珠多白|水咸珠多黄|月光化为水|来养明月珰
风雨过苍峤|秋色渺江海|白鸥期不来|沙上人相待
底事洪泽壁|空留黄绢词|年年淮水上|行客不胜悲
堤长交柳荫|桥狭束荷香|掩户回逋客|凭栏狎漫郎
虚心秉高洁|不受一尘侵|五月清溪上|萧萧风满林
四山敛暝色|百虫沸哀声|夜久月未出|川光虚自明
挂帆涉沧波|瞬息三万里|蓬莱有会期|莫为风雨止
栽培万杉树|延纳五峰云|莲社松门接|陶居柳径分
绿藻盈盈动|朱鳞两两俱|悠然相乐意|何处是江湖
初更催县鼓|倒履迓仙槎|细雨销红烛|连床语白沙
参芎自不恶|藜芦亦何尤|丈夫同气味|白首愿同游
渡水采桑归|蚕老催上机|札札得盈尺|轻素何人衣
谓我不如斯|人其谁我谅|是何人之殉|不怜我之丧
晓听枫桥钟|暮泊松江月|斯人亦可人|淡墨写愁绝
东西是长江|南北是官道|牛羊不恋山|只恋山中草
晨钟殷晓窗|明月窥独坐|幽阶风自来|芙蓉淡如我
风驶柳条乾|驼裘未胜寒|慇勤陌上日|为客暖征鞍
溶溶溪口云|才向溪中吐|不复归溪中|还作溪中雨
滔滔大江水|天地相终始|经阅几世人|复叹谁家子
江南云水乡|蓟北冰霜地|由来岁寒心|不以移根异
阳和受最多|爽气看应少|晞发此窗前|鸡鸣海天晓
楼子燕脂色|灯前艳更鲜|看花直到晓|今夕不成眠
挥泪问新人|双蛾今几许|何事郎怜新|新人能越语
鸟鸣隔篱落|雨脚上翠微|闭门吟正苦|客来为解围
小白分无数|迎潮作队游|凭栏可垂钓|急为办纶钩
高树落凉阴|幽溪漾晴碧|山雨夜来多|苔痕上矶石
圆魄上寒空|皆言四海同|安知千里外|不有雨兼风
手足恩情重|埙篪欢乐长|要知能忘处|坟草两荒凉
野鸭滩头宿|朝朝被鹘梢|忽惊飞入水|留命到今朝
丝串镂文银|高城日照鳞|擐来曾搅阵|一镞不伤身
陶子沉酣汝|刘郎佩服之|元来天地内|乃有两东篱
天阔冰壶净|溪平玉鉴寒|卷帘看晚色|鸥鸟并阑干
斋馀睡兀兀|占尽檐前日|不与一瓯茶|眼前黑如漆
至今七星濑|多有子陵鱼|翁婿皆高逸|垂光后汉书
愿作随阳鸟|秋风一度翔|无恩承汉宠|祇忆见君王
真阳以解形|四大何足靳|指穷于为薪|火传不知尽
生憎子巂鸟|不解一催归|啼杀枫林里|连弓弹不飞
高斋何所有|琴书伴幽榻|中有吾伊声|声与猿声杂
春去无多日|勤来把酒卮|残花聊点缀|犹胜对空枝
一水横江练|千山彻夜辉|垂纶时自遣|应是旧鸱夷
且莫渡河去|风吹水倒流|隔沙人不唤|空老济川舟
口汲西江水|手弄东山月|一笑上扁舟|因之泛吴越
身闲无可奈|惟此度晨昏|与客正争局|闻谁休叩门
月出照松关|松阴正满地|恐有山僧归|终夜不须闭
崒堵藏真骨|东冈气象殊|烟云扫不尽|苔藓一痕无
生长桃花坞|不识桃花树|试问玄都人|已是春光暮
枇杷江外果|感念主恩深|长忆叨供奉|朝回满袖金
冷笑元无味|孤高别有心|谁将桃李眼|雪里解相寻
西风凉萧萧|雁过秋空高|时有岩桂发|落叶飞长皋
二五时难遇|沈沦下位多|乾潜与坤履|退谨养天和
层空蟠碧翠|佳丽伫雕鞍|夙聘黄金勒|风云冀北看
和凤东风转|携龙北斗回|人间遒铎振|天上兽樽开
道人心已静|得失久忘情|寄语枝头鹊|无劳送喜声
野亭傍幽溪|从此过溪去|平日已忘机|沙鸥何必惧
念子抱沈疾|霜露变滁城|独此高窗下|自然无世情
魏国乃为累|万古悲公子|世上无神仙|英雄如是死
院僻人行少|垂杨覆地丝|阁高秋色早|山远夕阳迟
山暝啼猿外|江平落雁中|几时将小艇|来问钓鱼翁
越山隔涛江|风起不可渡|时于图中看|居然在烟雾
空室寂无人|幽襟坐自整|吾心已不疑|何用论弓影
日出众山窅|月落众山黑|朝来捲幔看|气势凌秋色
白首看黄叶|徂颜复几何|空惭棠树下|不见政成歌
池面尖风起|烟痕一拂微|无形还有影|掠水去如飞
往来双涧路|脚下起尘埃|苕帚忙忙扫|何曾扫得来
痒处搔不及|赖有童子手|精微不可传|龉齿一转首
竹杖点湘斑|长随掌握间|老来方得力|伴我一生闲
月窟何人到|向来标榜新|如今折桂者|不止一坊人
远水接长堤|疏松绕斜谷|入寺不逢僧|一犬吠深竹
南山春雨晴|西溪春水满|孤舟钓夕阳|沙明绿蒲短
从士力难任|何其挂怀抱|不及在家贫|在家贫亦好
且买槎头鳊|去醉汉江酒|笑杀杜南征|沉碑管身后
黄蘖种作篱|围绕合欢树|不见合欢时|但见生离苦
三十六溪水|合为若耶流|曾经西子照|清似镜光浮
朱朱与白白|著意待春开|那知洞房里|已傍额黄来
四时运灰琯|一夕变冬春|送寒馀雪尽|迎岁早梅新
宝缕千祥集|灵符百疫奔|天人无限福|未老见曾孙
久不闻水歌|溪上夜如何|一声长复短|隐隐度烟波
石径生光怪|传流玛瑙坡|天人曾布地|此物至今多
大隗在何方|襄城亦奚有|莫言五尺童|曾稽轩辕首
玉颊酒潮红|醉头扶不举|杜老岂无诗|应为六丁取
人但千筒汲|谁知一线通|泉今人惜重|走卒与儿童
晓色春风里|维舟一小亭|看山浑不倦|待得雪峰青
大山插洪澜|定是关仝笔|缣素不能永|壁石写雄逸
晚照挂松萝|岩居乐事多|丛林归鸟集|远寺暮钟和
有酒斟酌之|欢然成諠哗|何必五侯鲭|李绿兮香瓜
客枕难成梦|秋宵转觉长|莎鸡鸣不住|阶下月如霜
结实黄金包|开花寒水玉|香色俱可怜|采涧勿盈掬
开窗临积雪|片玉坠遥天|鹤氅相辉映|人如姑射仙
南浦草仍碧|高楼日易斜|归帆傍水庙|箫鼓下神鸦
青郊迎淑气|华阙报芳辰|瑞木梢梢变|珍禽哢哢新
江雾秋楼白|灯花夜雨青|九天无一梦|此道付晨星
祠宇小窗西|松高柳尚低|垂垂青可爱|一带绕长堤
石罅来泉滴|松风杂涧声|天明有公事|还忆此时清
桐乳深藏鸟|苔花暗语虫|谁能借修竹|为我宿清风
极目生晚照|远树笼微阴|谁知清浅流|别有沧海深
上士思修身|下士思修名|身名俱不管|何事诵遗经
宜春连下苑|十里色葳蕤|白马翩翩去|金鞭半欲垂
啮冰激齿颊|咽雪涤胃肠|此水若寒月|饮之年命长
手把绿玉杖|脚踏青芒鞋|采药不觉暮|晚风山气佳
莫以今时宠|能忘旧日恩|看花满眼泪|不共楚王言
石梁无病涉|杖屦时相逢|昔闻横空霓|今见跨水龙
二程十四五|即为圣人徒|汝年已蹉跎|得无惊觉乎
缟衣携素月|香玉供采掇|可是姑射人|来散罗浮雪
一雨绿千里|楚山如近人|留君君掉首|何处秣陵春
悔寄孤山梅|悔折断桥柳|两地本无情|郎心那得久
切切松上风|齿齿泉下石|零露晓沾衣|童山夜升液
莺啭玉笙细|苔涵碧锦滋|杨花春欲暮|睡起和陶诗
孟月祠原庙|都人忆故宫|当年驾幸处|乔木鸟呼风
燕语今生事|花开夙世红|不知终日醉|何以谢春风
湛湛下修竹|味如饴蜜甘|人言此为瑞|无德可能堪
万叠峰峦秀|遥空散火云|兴来聊极目|伫立向斜曛
平江浮夜色|远雁带秋声|渺渺孤帆去|前山月正明
㶁㶁泉声远|流春到水涯|东风千万恨|片片逐飞花
石室寒飙惊|孙枝雅器裁|坐来山水操|玄断吊遗埃
何哉川上心|欲语还自默|安得玉溪翁|问我溪中月
沜东多杨柳|枝枝弄新碧|不系郎君车|常拂处十席
意其失兵久|怏怏必吾从|夺笏直前击|那知是孝童
石窟昔藏金|蟾光射百寻|今朝在何处|山景正阴阴
自得春风信|开怀待此花|馀寒固艰棘|今夕雪斜斜
春水流何远|春云暖故饶|柳边双燕子|时触最长条
经行古官道|何处有人家|时见荒山脚|一川荞麦花
色若栖文雉|圆如插绣幢|春葩应有并|秋卉合无双
岁晚湖山曲|风尘到玉林|定知梅处士|移貌不移心
几曾慕巢许|非是薄伊周|何忍的的去|先人有墓丘
瑟瑟西风起|松房夜掩关|月华凉似水|河汉在人间
秦川春婉晚|汉水路迢遥|不待凭危槛|离魂已暗销
此局终当有|宁期在此时|丹书何用见|名姓世原知
小舸系烟汀|谁知笛里情|寒芦风瑟瑟|正是晚潮生
双湖偃长虹|月出微澜静|鼓枻独沿洄|流光荡空影
莽莽乾坤雨|秋香岂未知|秋风将短鬓|千古一东篱
江南春草绿|江北未开花|佳人在何处|迁谪寄长沙
谁言今之人|不见古时月|古月照今人|千年同一辙
夹涧荣薝卜|倚竹颜如玉|溪鱼大上时|临流香可掬
叶舟维夏口|烟野独行时|不见头陀寺|空怀幼妇碑
念我浪游苦|分伊家食甘|才高雠忍杀|面冷子无男
春风马上梦|樽酒故人持|犹作狂时语|邻家乞侍儿
陶翁书甲子|楚客纪庚寅|村叟无台历|梅开认小春
秋树碧千寻|凉蝉叶叶吟|山中少同调|流韵入鸣琴
传闻三峡下|白雪捲青天|借得东邻水|潺湲亦可怜
趣收霜后实|供我洞庭春|未暇三百颗|作书怀故人
寄声淮水去|归思共滔滔|吾家何所认|门前双石桥
马上谁家子|停鞭唤索郎|当歌年十五|调笑酒垆旁
达磨非为后|瞿昙未是先|当来无量劫|懒翁得自然
餐霞吞沆瀣|一吸千顷湖|默坐更深省|心尘今有无
近徐山渐众|出济水才宽|始觉行无碍|兼知路不难
旭日照罗帏|美人初睡起|双鹊绕檐飞|良人隔千里
霜崖白石髓|火鼎黄金芽|生疏不入梦|饱饭煎江茶
春雨湿窗纱|辛夷弄影斜|曾窥江梦彩|笔笔忽生花
卤莽风尘者|相逢总问津|如何临别酒|重忆远游人
帘捲薰风动|庭空白日长|可怜双蛱蝶|犹恋菜花黄
狂夫渡河死|丽玉独伤情|翻入梨园谱|都成堕泪声
遥与齐侯会|江人故国存|夷吾嗟不见|北望是中原
斗鸡金作距|戏马玉为鞭|薄暮谁家宿|青楼大道边
黄芦满汀洲|白雁投江渚|何处远归人|征帆带飞雨
舣棹严滩下|相看两弟兄|溪风与山月|都是客中情
点点落林花|寥寥弄山鸟|何处一声钟|云峰万重晓
老子七十七|到处遮人壁|住世更十年|化身千百亿
狂胡初款塞|飞诏出云中|自古绥戎策|应难此日同
何人过三径|共此曲蘖春|月下倩人扶|花影铺满身
得意似鸳鸯|情乖若吴越|不向君边尽|更知何处歇
白露何苍苍|波光正渺茫|怀人成独坐|离思共流长
貌得乌衣族|春纤点艳妆|时随步摇影|行坐共韶光
山静夜如年|窗虚独未眠|一枝斜更好|月到曲阑边
日照不择地|雨润无遗草|吾心藏仁机|嫉恶亦能槁
郑声良可厌|闲抱七丝琴|欲识调弦意|理人先理心
食藕痊沈疴|制荷被吾体|未如对芳华|幽贞似君子
君能为置后|此意不可忘|峣峣峙头骨|正好玉其相
困来石上眠|梦绕泉石闲|山鬼按玉徽|山灵铿佩环
紫塞传龙拨|昆丘学凤鸣|春风吹白雪|总是断肠声
惜齿埋之土|何曾愿世知|终为交趾献|亦被普贤骑
琼南无酒家|酒向椰中取|椰子有一心|出酒如娘乳
醉折东篱朵|看如隔暮烟|莫惊颜色改|不是义熙年
殷勤语舟子|举棹莫匆匆|恐怕鸳鸯伴|飞息不得同
小妇晚妆残|洗黛重掠发|今朝画眉长|贪看初生月
十载元正酒|相欢意转深|自量麋鹿分|只合在山林
伐木结小亭|遂在此林下|倘有子献来|清阴堪共把
陶菊手自种|楚兰心有期|遥知渡江日|正是撷芳时
锦幛两边横|遮掩侍娘行|遣郎铺簟席|相并拜亲情
年长身多病|闲钞已试方|未甘先犬马|毕命报恩光
小妇不长妾|大妇不长妻|人生各有命|贵在与夫齐
青衫跨羸骖|白首供朝谒|自笑老忘还|不嫌官太拙
纤茎寒始密|秀叶晚逾滋|芳意君须识|群葩摇落时
有情痴故佳|无情黠亦尔|琅琊王伯舆|终当为情死
补之敕谥村|简斋致公辅|未必画惭诗|只为遇不遇
山下有酿泉|谁能似纪叟|但得此中趣|何须倾百斗
落日青山暮|疏烟古寺秋|望中无限景|都属钓鱼舟
呼吸湖中水|山椒寄此身|洞门风雨夜|电火逐霜鳞
闭门屏来辙|枕书睡初熟|觉来淡无悰|看遍阶南竹
反舌何时至|乘春入帝都|啼莺含愤恨|力小未能驱
采芝青溪滨|钓鱼青溪水|不慕磻溪名|莫洗颍川耳
麟晡麻姑擗|桃花缑母栽|天家青鸟使|飞去复飞来
花光何璀璨|八窗摇一色|春风过酒人|忻与花相值
夕籁鸣寒雨|晴峰出翠屏|风尘吾独愧|鸿鹄下苍冥
长城筑中宿|雉堞一万个|飞语岭外传|关中今已破
片帆天际阔|落日远山青|隐隐风前笛|行人不忍听
多罗四十年|偶未识摩毡|近有王宣政|时时与纸钱
所居无禹庙|有官升典签|掌亦我所欲|二者不可兼
面面隔深竹|茅斋在何处|遥闻犬吠声|试从此路去
山合松楸晚|沙寒橘柚秋|坐看鱼鸟近|历历镜中游
初生无毛者|伯乐号龙驹|七朝方始起|千匹也应无
涉水免褰裳|沿流不用航|何人探梅去|踏碎五更霜
甚处足横斜|孤山水一涯|从来个中水|只许照梅花
声出五音表|弹超十指中|鸟啼花落处|曲罢对春风
落日催归马|离心寄酒尊|一从分手后|风雨闭柴门
梅花如隐人|不与群芳竞|别坞春风多|寒流照清影
西来十万里|北渡一茎芦|刚道来传法|还曾传得无
春洲菰蒋绿|江水似空虚|望山以高咏|意钓不在鱼
熟睡一炊顷|清谈数刻间|未言能近道|要得暂身闲
弟也习音乐|一室自鸣球|五月候夷则|黄钟律应不
课仆𣃁桑窠|从头尽种花|莫教聂子见|怪我不栽禾
刷羽梁王池|春至欲言归|牵我东南恨|随君西北飞
出岫岂无心|层空昼结阴|油然空蔽日|底事不为霖
怀君属秋夜|散步咏凉天|山空松子落|幽人应未眠
清净方贻笑|庄严更舍身|基图虽肇始|识趣只庸人
石壁自磨砻|三叹用不久|如去到人间|为侬洗尘垢
松竹贯寒暑|而梅时往来|不知姤复意|随人谩徨徊
渡口和帆落|城边带角收|如何茂陵客|江上倚危楼
赤日涸大江|家家泣禾黍|如何千峰云|不作千峰雨
竹雨晓苍霁|松风阴碧圆|道人禅定处|神在蔚蓝天
烦恼浮生业|愚迷智自通|根尘如不染|识照曩缘空
水动花梢动|花摇水影摇|不知各无意|为复两相招
暮天俄惨淡|海作飏潮风|吹水来高树|疏疏雨点同
孤蓬知乍风|寒压澄江钓|不见石室人|万树传清啸
高鸟依依没|长河淼淼流|风尘随短鬓|去住任扁舟
此去非关兴|君行不当游|无因两处马|共饮一溪流
火烧土膏暖|阳气发畲田|尽斩阴阳木|斜禾种绝巅
云敛天长净|风恬水不惊|水天澄彻处|万里自分明
长风送棹歌|得鱼满笭箵|若逢朝市人|道是江南景
禅宫庭宇静|深翠万竿竹|忽悟瓦砾声|香严道机熟
名士每名泉|一瓢宁取贤|道行期及物|为涧定为川
桂江几千里|新水下浑浑|偶动乘流兴|堪浮五石樽
阳台花一片|落尽楚宫春|西家空作赋|原是梦中人
公为利名隐|我为利名来|羞见先生面|黄昏过钓台
渔艇已收纶|斜阳下烟水|寂寂掩篷窗|坐听舟人语
一线横大江|千螺簇层峦|空外飞鸟没|烟中片帆还
地仙不爱谷|种药方桥右|久雨不出门|猪苓大如手
好酒吃三盏|好花插一枝|思量今古事|安乐是便宜
水光浮柱础|天影带楼台|触石云孤起|吹潮雨四来
苍苍竹林暝|郁郁松气寒|纵横兴来笔|攲侧醉中冠
微月昏出东|美人秋卧起|明发送征夫|飞刍渡辽水
小小试部勒|诚可销长日|汀沙点鸦鹭|局带山云湿
朝旭动前池|风漪隔窗过|纷披觉鱼乱|散漫知萍破
云落清河夜|天横片月凉|江楼莫吹笛|明日更山阳
闭门三日雨|断送春归去|西郭少人行|草深迷渡处
壶矢新油幕|春芜旧战场|候亭闲夜柝|归袖著天香
古来韦与杜|阀阅冠当年|今日城南问|惟馀尺五天
世路机兼阱|人情楯与矛|客能知许事|兀兀一时休
西山送夕阳|东山迎素月|一百八声钟|迎送何时歇
石畔竹扶疏|棠梨结子初|坐来山雨过|湿翠欲沾裾
云巢八十翁|观化得三昧|无声凉月下|适意芳草外
忍草迷香径|空馀屋数间|香炉烟不起|苔蚀鹧鸪班
中天白玉台|高挂九千尺|薄暮海东云|先送嫦娥入
绿阴初散地|今有入檐枝|开窗对潇洒|岁寒惟独知
绝漠功虽大|长城怨亦深|但知伤地脉|不悟失人心
孤舟漾暧景|独鹤下秋空|安流日正昼|净绿天无风
乾坤皆数五|日月正符同|但仰重离照|难名厚载功
南山与秋色|气势两争峙|闲者解其纷|君今巳闲未
白露横江面|凉飙起林樾|孤唱无与酬|垂纶钓明月
𫍢𫍢夸毗子|东家复西家|寻常家计事|岂足向人夸
黄区将欲尽|黑白以全无|上下齿更展|十二岁应馀
坐阅数朝主|竟为何代人|汉官扬历遍|更作虏师臣
殷勤魏公子|落莫吴王孙|下客独垂泪|伤心思旧恩
有德天同寿|无为日更长|每逢端午节|双上万年觞
一辞金銮殿|甘作醉乡侯|东华尘似海|不及卧糟丘
黄陈今不作|天地少诗人|不是诗人少|诗人未必真
画里瞻尼父|庭前即杏坛|春风吹绿树|真作泗滨看
贼来那可迩|而敢以身迎|身岂不知爱|心乎恐母惊
秋草深数尺|我栖在其间|英英鸿鹄志|乃与雉兔班
双扉起岩石|尘客过应稀|千古掩不得|从教云夜归
看石忽有诗|攀蕉书其上|夜来雨打叶|惊闻金石响
草长连朝雨|花残一夜风|青春留不住|啼杀白头翁
片纸来天外|封题自广州|开函不敢读|一字一生愁
小醉清晖阁|横江更一杯|远山寒日晚|诗老忽然来
抱瓮行灌蔬|桔槔宁复用|园葵一饱馀|栩栩南窗梦
君莫谈知己|我厌闻此言|最薄大梁客|欲报信陵恩
小儿是岁星|朝游王母家|海山桃实成|献寿来烟霞
把盏非怜酒|持竿不为鱼|唯应嵇叔夜|似我性慵疏
努力张谋父|躬耕老白云|无年俭足用|此外奈何君
天下已归周|一竿果何钓|挟车向君门|莫待飞熊兆
妆成泣秋风|含情泪如雨|不信妖艳姿|空房翻独处
才送夕阳流|隔花新月上|疑见垂钩人|触波生碧浪
此际山阴道|啼惟有莫鸦|万山无寸碧|何处认梅花
浮云吐明月|流影玉阶阴|千里虽共照|安知夜夜心
幽树高高影|山花寂寂香|山天遥历历|山水急汤汤
春苑月裴回|竹堂侵夜开|惊鸟排林度|风花隔水来
暂与云林别|忽陪鸳鹭翔|看山不得去|知尔独相望
三年此村落|春色入心悲|料得一孀妇|经时独泪垂
申椒芳声远|秉德类幽人|时来荐瑶席|慎勿佞夫君
惟友于兄弟|惟顺于父母|无忝尔所生|造端乎夫妇
偶然眠一觉|推枕起来惊|寂寞犹前日|荣华已隔生
一斥投边裔|寒肌瘦似梅|下帘秋院里|犹想共抡魁
坐筹纡庙略|立道是边机|但拜封侯印|何曾着铁衣
驾鹤归三岛|骑麟入九霄|祗应明月夜|来此坐吹箫
东海有一鱼|无头亦无尾|更除脊梁骨|便是这个谜
雪积千山素|行歌履迹穿|腰间有樵斧|猛虎莫当前
玉面婵娟小|檀心馥郁多|盈盈仙骨在|端欲去凌波
香篆添新火|丹炉养旧灰|碧窗如水净|坐看绿阴回
忽见不是画|近听疑有声|落落不对俗|涓涓长自清
钟鼎山林事|都卢一梦中|观音门里去|叶叶响悲风
岸柳绿丝丝|春风不断吹|昨来谁此别|留得折残枝
万里塞边城|年年拥重兵|秋风鸣铁骑|落日照旄旌
寒食添坟土|重阳几度秋|北邙山上月|尽照古今愁
昨夜西斋雨|秋声叶叶凉|平明推户看|苍雪洒衣裳
怪藤摇苍烟|芳林滴晴雨|闲花逞娇姿|笑舞春风里
石阑护苔枝|相对黄昏月|问答本无言|翠禽强饶舌
评事不读律|博士不寻章|糊心宣抚使|眯目圣神皇
隐君在何许|遗迹此山阿|春风闭门处|回首空烟萝
山寺净松筠|藤萝蔓径路|云深僧始归|长啸空林暮
鸟语斜阳外|山花夹涧红|古墙唯一堵|云是越王宫
连环结连带|赠君情不忘|暂别莫言易|一夕九回肠
地僻无人扫|亭前长绿苔|不知丁氏鹤|何日可归来
万仞冰峭折|寒声投白云|光摇山月堕|我向石床闻
长林上晚烟|明月曜深夜|重闭岂吾心|自回俗士驾
首出群山内|晴窗几处看|不因风雨折|开槛满溪寒
汉用亡臣策|登坛授钺时|须知数仞土|曾立太平基
壮发飒衰素|故山郁嵯峨|乡书千里发|客泪一时多
庆娘颦翠眉|春瘦怯罗衣|笑问采花蝶|如何成对飞
鸣桡过瑞洪|微月下西岛|别有泛湖歌|歌声良自好
千花争笑日|百卉斗鸣禽|阳春真可贺|莫惜千黄金
封疆七百里|禄秩二千石|拥节祠太山|寒天霜草白
砥柱中流起|千秋障颓波|我欲据其巅|浣手探银河
山月吟声苦|春风引思长|无由及尘土|犹带杏花香
闹处光阴短|澹中滋味长|畦蔬寒可掬|清白带凝霜
清阴满我庭|苍苍六槐老|野性苦避人|青苔不须扫
北斗寅初建|东郊气乍迎|土牛敦岁事|彩燕动春情
盛德天垂覆|皇明日照临|九重颁汉诏|四海识尧心
太白三千丈|庐峰上与争|道人闲管事|终日作山评
花落叹丛孤|随风莫漫徂|不念枝独处|当念子谁俱
数捺皮应缓|频磨快转多|渠今拔出后|空鞘欲如何
汉文方有道|痛哭岂狂迷|世事宜先虑|无令后噬脐
君行过吾里|舣舟并南山|王郎两徐子|非必素往还
苍筠倚乔木|古色秋逾好|谁能著茅亭|相伴此君老
客里又深秋|凄凉怕举头|西风吹败叶|叶叶是归愁
平生才不足|立身信有馀|自叹无大故|君子莫相疏
仲任书卷尽|平君不数充|相逢何以慰|细酌对春风
有客学无心|庵云结宝阴|松风深夜起|时作老龙吟
英英露下兰|香与凡薰别|埋没萧艾中|佩冷无人结
祗应曾布地|往往化为鱼|一遇丁千骑|禅人便结庐
玉屑装龙脑|云衣覆麝■|何堪夜来雪|香色两凄迷
今朝江水浊|云日汩虚明|我欲澄流滓|中流见太清
四体不可风|多汗常如沐|却妒西园里|凉飙振佳木
偶尔被秦官|何荣亦何辱|万古徂徕云|依然卫其足
鸣蜩暗递秋|碧色盈高树|西风且莫吹|吾欲湖西去
晓行不知程|梦醒闻细浪|曙月逐鸡声|棹歌来枕上
出门无寸瞩|凝望立溪湾|修眉在天际|料得是秦山
细雨寒江路|疏灯独夜舟|故山今寂寞|为访玉峰秋
独占溪山胜|寒香问有无|但持风格在|不受俗尘污
种岂依云碧|栽非傍日红|吴刚休错认|生意任秋风
见便道下见|碧眼明寸电|瞥尔落思惟|何啻千山远
径李浑秾白|山桃半淡红|杏花红又白|非淡亦非秾
江水挼蓝绿|江花泼火红|夕阳幽鸟下|浑似画屏中
憔悴两娥颦|春山锁恨深|东邻正尝胆|西子谩扪心
倭麻来海外|裁扇剧清真|还凭玉堂笔|写寄玉堂人
秦蜀云千里|分携十载馀|朝来逢驿使|才接一封书
白露沾人袂|秋风落日斜|忧来谁共语|烂醉是生涯
袅袅古堤边|青青一树烟|若为丝不断|留取系郎船
春深草木长|地幽苔路滑|中有玄真翁|披衣卧萝月
木末芙蓉出|花岩草树齐|陵高诸象北|江白数峰西
旭日耀苍𪩘|翠岚生嫩寒|幽人诗梦醒|清响得松湍
世网角雄雌|官途争是非|人方酣蚁战|吾自送鸿飞
释子望山归|樵夫下山去|遥望紫翠间|斜阳映枫树
儿女需京缬|经时买未归|似嫌无艾虎|不肯换生衣
闻道阳都女|连娟耳细长|自非黄犊客|不得到云房
草阁临春浦|蓬扉惊曙鸦|水明残夜月|云傍隔溪花
迢递长征路|徬徨欲曙天|最怜清素影|扑落马蹄前
种花真濩落|曾不救号寒|我自金芍药|从渠黑牡丹
何苦毫厘较|当思手足亲|丁鸿与刘恺|让国是何人
此地是东皋|人烟馀废井|可怜蔬叶湖|尚有楼台影
清风贮深洞|四时长氤氲|飘然无遽发|散我山中云
身世本如寄|去留俱洒然|秋风南北路|相别寺门前
疏声连永夜|寒意薄吟身|惆怅三生梦|彭城古木春
布褐聊自温|豆粥长一饱|只此深山居|逍遥以终老
献纳青云际|狂言非至公|何由返初服|美酒沽新丰
金粟花开日|天香散玉墀|嫦娥解人意|折赠最高枝
有客时扣门|云是商山侣|石鼎旋烹茶|对之共玄语
偶然风折木|村犬吠成群|此事真难免|问君闻不闻
西风奋枯林|潮沸盛湖晚|泪眼对残阳|看君行渐远
万事皆零落|平生不可思|惟馀酒中趣|不减少年时
门系青骢马|多应问病人|小官好疏散|莫讶懒衣巾
客泪如危叶|长悬零落心|况是悲秋日|临风制不禁
松叶堪为酒|春来酿几多|不辞山路远|踏雪也相过
高树满秋风|茅檐正倚东|相知穷白首|不厌说山中
卜居何所尚|静轩栽此君|万事付流水|一心游白云
有酒聊排闷|无书可订顽|君看鸾铩羽|不若早知还
忧居五十载|陆子最堪悲|恽独非人子|而云有既时
山色斜依寺|江流曲抱村|时有山僧出|残阳独掩门
天寒稻粱少|万里孤难进|不惜充君庖|为带边城信
茅焦甘伏质|考叔请留羹|大隧如初乐|咸阳虚左迎
水犀莫射潮|祖龙莫驱石|海水尚可填|人心填不得
锅里爷娘语|寒山太猛生|不妨时着眼|直是得人惊
青青西子湖|花芳媚鸳渚|十里锦舟莲|琵琶拂江水
午风吹芒鞋|独往忘日夕|指点山阿人|衡门在萝薜
遥望城南道|青青草色新|春风生锦棹|时送楚江人
水国南连楚|沙场北近胡|春风万里别|明月两乡孤
歌罢齐纨扇|沈吟异代名|自怜长信帚|不是主恩轻
久养笼中鹤|如何却放归|不知初放日|曾别主人非
朝日丽郊原|晴风动梧竹|沙鸥不避人|飞来傍船浴
楼下水连天|楼居即水仙|何须把黄卷|极目尽红莲
故人能写竹|标格似湖州|静对西窗下|清风满纸秋
可怜南粤王|箕踞而椎髻|时时问陆生|吾何如皇帝
我适抑不已|汝须不当急|机竖尚亏投|影没大难及
夜静露凝白|月朗星更稀|满庭湿空翠|浑欲侵人衣
有客问烟萝|山家在何处|笑指碧溪头|遥遥踏花去
客醉眠未起|主人呼解酲|已言鸡黍熟|复道瓮头清
山晓冷恓恓|开门雪覆溪|偶随麋鹿迹|不觉过桥西
金谷觞豪友|珠楼拥艳姬|南交来处悖|东市悔何追
众流俱到海|万籁各还虚|寂寞空山里|高斋独掩书
被雪一枝好|令人双眼明|未须贪结子|对汝不胜清
外瘴须磨点|黄连最能驱|乌鱼骨颇妙|辄莫用珍珠
渌水明秋月|南湖采白苹|荷花娇欲语|愁杀荡舟人
归向铜官下|长歌采蕨薇|岚光霏翠雨|湿尽薜萝衣
山酝今朝熟|溪氛起正炎|醉予难酩酊|泣汝泪阑干
游子归心切|提壶看落红|告天天不语|愁杀白头翁
渺渺涵秋色|澄澄生晓烟|四山潦初歇|寒玉一溪完
二月芳堤媚|轻风漾碧丝|行人莫系马|恐有断肠诗
野云闲带雨|林木静无风|村落一溪外|民田四望中
拟处秋毫准|弯时二石强|木心元正直|持汝献文皇
粉落空床弃|尘生故箧留|先来无一半|情断不胜愁
石如狮子吼|山作石头城|剩有莲花座|云深可结盟
曲径接山阿|行人说救婆|须知闺室女|识见已争多
萌牙资暖律|养育本仁心|顾彼苍生意|安知帝力深
阿郎久不归|春夜旷兰室|月在荼蘼西|含情理瑶瑟
江南孟冬天|荻穗软如绵|绿绢芭蕉裂|黄金橘柚悬
残照下西岭|微云翳轻阴|蹇驴行落叶|归思在秋林
骏马红丝络|幞头金蟒装|儿童拦路语|道是赛牛王
闭户长听雨|看花不当春|可怜三二月|又别几多人
宝历垂无极|璿玑转未央|绣楹膏露润|玉殿紫芝香
斗帐春风冷|薰炉夜有香|薰炉长不转|香气自飘扬
騕袅锦障泥|楼头日又西|留欢住不住|素齿白铜鞮
青女随明月|来时夜已深|霜花结不就|散作海天阴
小舫行乘月|高斋卧看山|退公聊自足|争敢望长闲
春风自东来|为我掩竹扉|草堂坐终日|花影摇人衣
群虎人所畏|人怒群虎戮|试看堂室间|坐卧斓斑褥
母家令足食|父族使安生|睦党可谓孝|能之惟晏婴
云坞蕴招提|开窗面湖渚|时发钟磬音|惊散沙鸥侣
越辣调扶霤|吴酸沦露葵|清斋慈母喜|莫使玉盘迟
海内中和日|云间上巳辰|笙歌九天半|花木十洲春
晓天青脉脉|玉面立疏篱|山中尔许树|独自费人诗
忽弃国中去|疑为方外游|早知守都厕|何似莫仙休
青青水中蒲|长在水中居|寄语浮萍草|相随我不如
君为乡校长|我政旅人居|借屋元相近|相过莫放疏
间或僧人到|闲常羽客过|启玄疑恍惚|谈妙欲云何
已见花开盈|复闻鸟语浅|谁能并云轩|醉月辞轩冕
绛帐风流远|青襟礼貌骄|定须防射羿|何必问嘲韶
世才无八斗|君橐少千金|欲审低昂处|空伤去住心
双翼锦䙰褷|花间任尔栖|春来自多雨|日暮不烦啼
藤古结为梁|蜒蜿凭云雾|步之时动摇|疑驾彩虹度
多谢水精盐|能使羊欢喜|羊也亦多情|以妾颜色美
利与善之间|微似未易断|欲无毫厘差|要在明厥辨
采莲复采莲|水深清见藕|欲折红芳枝|绿刺伤侬手
驱马岘山南|磴滑不能上|惆怅石城人|秋风摇两桨
枫叶藏蛋雨|春江作画图|谷回诸径浅|天远数峰孤
自笑心何劣|区区辨所冤|伯仁虽到死|终不向人言
坐见三生事|宗传一衲来|已知无法说|心向定中灰
津陆元殊种|名称偶尔同|秋光波底见|堤上忆苏公
不置一杯酒|惟煎两碗茶|须知高意别|用此对梅花
了了还未了|都忘了始真|登堂知此意|方悟死前身
巨尾蟠深草|丰毛覆古苔|雕栏临绮席|长欲上香台
强欲登高去|无人送酒来|遥怜故园菊|应傍战场开
志士不贪生|贞夫耻幸成|如何鲁连箭|只解射聊城
参差荆中门|出没沙际语|落日衔半规|秋天避禾黍
葺垒去来忙|喽喽语夕阳|茅檐最安稳|莫恋杏为梁
佞舌儿女柔|异教蜩螗喧|岂能听蛙黾|静枕诗书眠
雷雨惊春候|寒梅次第开|金陵有逸客|特地看花来
日暮庭阴合|斜阳复照檐|不禁风絮乱|寂寞掩重帘
叠叠波纹绿|摇摇雨气香|菱歌谁与发|秋兴似江乡
斋居玉几侧|秋草下帷青|弟子谁都讲|来传董氏经
不无银泥带|非少玉搔头|春光不爱妾|归去思寒秋
棹发千花动|风传一水香|傍人持并蒂|含笑打鸳鸯
庭院春日迟|风回翠鸾舞|谁倚玉阑干|摇动燕脂雨
酒入春逾劲|天寒烛始明|偶然倾一盏|政尔忽三更
目断归帆急|无身可得追|亲庭如有问|依说鬓成丝
闲寻十九路|坐断千万心|运甓何为者|当知惜寸阴
根节含露辛|苕颖扶楥绿|蛮中灵草多|夏永清阴足
推窗送远目|依依烟树开|白云拖片影|飞过北村来
石磴不可攀|前头有积雪|安得冰玉人|对此清高节
圣水出温泉|新阳万里传|常居安乐国|多报未来缘
借书人取亟|贳酒仆来迟|世事都如此|那教放两眉
不识弁山面|相逢笠泽诗|祇应晚云散|玉立对门时
残暑犹拖尾|新凉恰打头|酒方屯鲁郡|舞已彻伊州
一枝青竹榜|泛泛绿萍里|不见钓鱼人|渐入秋塘水
秋树鸟声寂|夕阳山影沈|遥怜抱琴者|不为访知音
四脚难移动|一边汗出微|口中时吐沫|见此莫生疑
三世如旦暮|四大转风火|傥能了无生|如观掌中果
种花莫种奇|卜筑何妨拙|客来归不归|楼上看明月
故乡宛如昨|近郭多池台|一别同心侣|无因数往来
渭阳曾读未|对酒偶言诗|舅作如此语|儿那能不悲
诗人头未白|又欲隐羌山|好把无声意|光传满世间
朱阑转午阴|银屏倚春倦|梦作花间蝶|飞入昭阳殿
未学回风舞|初成拜月妆|故令青女妒|一夕月阶霜
心知花在树|望月影微微|不到寒香入|终然此意违
画棁文垂藻|蠲灾意已传|哲人思厌胜|东井刻荷莲
藏叶身同柳|临风口学簧|间关求友意|珍重托东后
勤披莱子服|种汝奉高堂|汝自忘忧尔|吾忧未易忘
夜阑窗户闭|黄庭看未终|西岩一声虎|四壁生清风
清紧如敲玉|深圆似转簧|一声肠一断|能有几多肠
短篷收辑濯|栏楯占濠梁|受得两三客|更添垂钓郎
巧笑解迎人|晴雪香堪惜|随风蝶影翻|误点朝衣赤
秋来烟水多|芦苇渺难即|爱此江上花|日坐双㶉𫛶
谓橘不盈握|胜橙颛进皮|香齑难共捣|遮莫蟹螯持
不见东林寺|但闻隔水钟|溪深桥复断|片月挂孤峰
雨在时时黑|春归处处青|山回失小寺|湖尽得孤亭
胜形开太古|灵养得魁岩|自是两仪里|风长日月函
㶉𫛶借毛衣|喧呼鹰隼稀|云披菱藻地|任汝作群飞
僧亦知农事|岩耕近瀑泉|筑堤分涧道|引水灌山田
妖姬年二八|艳色妒名花|莫问张君瑞|崔莺是婿家
春暖未苦热|秋凉未甚寒|小车随意出|所到即成欢
旭日照金阊|九衢散晴绮|绣縠雕盘餐|佻佻贾人子
杪忽腰如壶|联绵窠若屋|毋轻怀袖间|防此虿尾毒
执斧一长揖|白门雨雪深|十年曾有约|珍重昔时心
小山有桂枝|名自骚人传|我欲辨其族|衰病空慨然
忆渡桃叶时|绿杨娇粉面|丈水五石泥|好影照不见
苔护石桥古|潮灌芝兰薄|中有一庵闲|莫是文潞国
丹霞覆苑洲|公子夜来游|终宴清露冷|折花登彩舟
遍索天地间|彼此最痴癖|主人幸未来|与君为莫逆
琴挑何曾动|梭投未免惭|女郎循古礼|元不解清谈
曾到西湖上|闻香不见梅|推窗窥月色|竹外一枝开
著论必无同|乾坤孰此容|人扶周孔教|用世且无功
花开方命酒|月落复闻箫|夙昔烟霞约|垂杨荫板桥
庭下晓来霜|菰顿芭蕉折|络石瘦菖蒲|独抱青青节
湿翠映繁红|东园起暖风|春光何处是|都在鸟声中
人道日在天|我道日在心|不省鸡鸣时|泠然钟磬音
真人昔住世|所至树以松|当知千岁下|遗子以清风
少妇试春衣|当垆出素手|五陵游侠儿|下马一呼酒
所忧目力尽|未问两足酸|云峰三十六|一一皆可观
有山名石鼓|千古镇南溟|大手不劳力|动时天下惊
日高啼鸟散|江转断云遮|向客说残梦|昨宵曾到家
白云出山去|摇曳或西东|人住白云下|安然心已空
出谷传声美|迁乔立志高|故教桃竹映|不使近蓬蒿
露涤清音远|风吹数叶齐|声声似相接|各在一枝栖
人从生处乐|鸟过故乡悲|英雄汉天子|一歌双泪垂
绕舍种修竹|清风长满筵|天姿本来净|不雨亦娟娟
我得圣俞诗|于家果何如|留为子孙宝|胜有千年珠
莫嗟骐骥老|不识云台仗|此骥天所月|未易论得丧
我抱栖云志|君怀济世才|常吟反招隐|那得入山来
櫩蛛巧经网|林鸠拙营巢|孰知拙反胜|网坏巢独牢
衡门俯寒江|隐隐修竹下|鼓棹问奇人|扁舟快于马
阖辟如变化|用舍如随时|把柄一入手|炎凉夺天机
下阶见明月|起舞一裴回|呼儿扫花影|月落始能开
小小一军持|时露春消息|掷去色即空|插来空即色
片霞照仙井|泉底桃花红|那知幽石下|不与武陵通
未能无所寄|养鹤复栽梅|鹤亦太多事|高飞候客来
人间睡正浓|月到修髯底|三伏凛如秋|蒙头思衲被
冷语可销暑|昔人曾咏之|我来登雪观|政值绿阴时
吟坐久忘眠|银灯花灿然|明朝风雨霁|行李早言还
稍过花砖界|愁侵妙月痕|呼僮将我斧|吾意在除繁
忆昔趋阊阖|朝鸡促晓声|何关蝇辈事|也复强飞鸣
日月湖中久|时闻冀北音|鸿飞如我待|鼓翼向山阴
颜色耐雪霜|桃李不能妒|但取节操高|莫起夺朱恶
洞外野泉鸣|终古无人到|五色吐仙云|四面围丹灶
台外绕佳山|台中垂暇日|龊龊绛守居|徒劳夸绍述
博学非能事|详言道转乖|只因省气力|处处是吾斋
川馆亲蚕后|宫房献茧初|香缯争点画|彩缕竞垂舒
墙头桑椹落|树上春鸠鸣|独立衡门晚|满川云气生
蒲萄更马乳|岂及安石榴|凿空西使返|正是汉家秋
家有寒山诗|胜汝看经卷|书放屏风上|时时看一遍
问花开何迟|问花底急飞|人闲惜花少|阆苑等花归
为客厌城市|还家辞世纷|朝昏何所见|但有四山云
在山水非清|出山水非浊|泉源但无壅|沧海端可学
怀人得清晤|此乐浩无期|剡溪兴尽返|未喻伐木诗
金华山下路|吾亦爱吾庐|终岁无车辙|阶前草不锄
诗与风骚迫|文兼史汉长|半山非不尔|僻学汴梁亡
金雀玉搔头|生来唤莫愁|自从欢去后|不出石城游
高阁月初朗|他乡酒易酣|今宵同作客|不记是江南
玄冥严号令|四野雪花飞|莫道深宫冷|贫民未授衣
开门无一事|终日饱看山|石罅鸣流水|翻惊响佩环
皇皇问津者|藐藐耦耕人|不识吾夫子|宁非古逸民
高坡势建瓴|触石惊涛沸|入耳转声清|庐峡参差是
冉冉浮素空|悠悠隔秋树|幽禽何处来|冲破匆飞去
雨来元有路|风过本无痕|小立清溪曲|攲眠白石根
去去别淮浦|行行到江乡|渐觉故人少|空愁前路长
策驴风雪中|东君献诗料|花惊非故吾|聊复索花笑
垂柳万条丝|春来织别离|行人攀折处|闺妾断肠时
心如红豆蔻|两瓣苦相连|愿得重欢好|同衾及富年
孤帆落日明|青山相映带|遥遥万里情|更落青山外
散诞春耕馀|牧儿亦有乐|常以蓑笠随|为防风雨作
倦枕回尤数|东方不肯明|只将无睡耳|终夜著蛩声
欲折枝高出|烟凝望欲空|光生三径月|香作一林风
日落烟水寒|解缆清江渚|中夜北风来|相送潭州去
诏下龙荒去|阴山雪作花|君恩深似海|临发赐琵琶
双剑黄金饰|曾随我马征|匣中连夜吼|可是海波惊
草生磐石上|根深石不露|水流磐石间|风吹下山去
仆奴凌主人|夷狄犯中国|自古知不平|无由能绝得
入山何所见|云树春濛濛|安知巢居子|避世于其中
穷谷寓形久|惭无问俗方|文章古刺史|今昔窃馀光
千句竟成闲|片言如泰山|欲知语与默|意在合离间
青史高遗迹|黄垆掩旧封|宁知陌上兽|何羡水中龙
山僧不厌野|才子会须狂|何处销君兴|春风摆绿杨
不识严僮仆|能无畏影衾|心开双目朗|匝地鬼神森
霹雳沟西路|柴荆四五家|忆曾骑款段|随意入桃花
静看秋江水|风微浪渐平|人间驰竞处|尘土自波成
唐室恢新造|秦王有大功|一人居北极|太子在东宫
人生岂无别|咫尺异言笑|况复万里遥|风烟接蛮徼
只言梅信末|不柰此愁何|莫待一枝折|撩人愁更多
野鸟云山去|庭阴有坠毛|东风吹尽力|欲起不能高
露冷银床湿|秋高玉宇清|天风助清思|吹送九皋声
掩却船上窗|莫使入月光|月入风亦入|我无破衣裳
雪艳燕脂萼|京都核远来|游人初识面|不作李花猜
汉家轻壮士|无状杀彭王|一遇风尘起|令谁守四方
葵荒还自理|酒熟不用沽|因窥瓮中牖|悟得先天图
玉笋凌空出|参差翠霭多|还承天上露|入夜浣星河
何年开一窍|神斧凿玲珑|登天从此路|人在绿云中
清绝畏人知|幽香发深省|故用此时来|徘徊花下影
安得知音人|来辨肉和丝|花间与月下|冷然独奏时
石屏秋雨净|野树晚风微|忽忆前溪好|应须踏月归
楚水苦萦回|征帆落又开|可缘非直路|却有好风来
未别何人惜|别去令人忆|古来离别间|有泪多横臆
早蛩啼复歇|残灯灭又明|隔窗知夜雨|芭蕉先有声
朝阳动湖水|春色入名园|邑人千万户|日日望朱幡
娇态能倾国|蛾眉解杀人|妾身亦何幸|为国净边尘
永日兴难忘|掇芳春陂曲|新晴花枝下|爱此苔水绿
枯荻饶霜风|暮寒声索索|无限有微禽|捉之宿如客
风雨何年别|留真向此邦|至今遗恨在|巧过不成双
公在忠州日|人高长者风|忮心无后段|宁愧赞皇公
华堂闻鸟语|隔林送鸡声|悟证无生理|空门掉臂行
暖律催花蘤|晴晖活柳枝|发生虽有信|造化本无私
还家傥无事|莫负故园春|衣锦儿嬉尔|从来笑买臣
愁心贮折麻|佳期怨采绿|思君肠九回|何似黄河曲
春雨津浃洽|秋苗香苾芬|京坻看便是|完固促修囷
燕丹谋国事|田樊空自戕|卿匕一何短|王剑一何长
风月本无穷|台观亦□恶|妙处吾能言|却恐儿辈觉
开轩道山下|时登道山上|美人今在否|日暮增惆怅
疏此竹下渠|漱彼涧中石|暮馆绕寒声|秋空动澄碧
捲帘清梦后|静角掩山城|气射灯花落|饥肤片玉明
红豆生南国|春来发几枝|愿君多采撷|此物最相思
已漏风声罢|绳持也不禁|一从经落后|无复有贞心
清宵游桂馆|灯影散红云|手拂芙蓉露|香沾翡翠裙
甲马幽州路|英雄不自量|凯歌迎劳处|方识小秦王
铸石那能似|玻瓈出自然|光含秋水影|尺寸亦空天
我上和光洞|榴花开五色|不见皇祐人|踟蹰空太息
路涌金沙地|高人此筑庵|为询林下客|妙语与谁参
青山寂无言|白云自舒卷|对此淡忘归|何心在轩冕
手弄朱丝弦|音从太古传|山中无和者|幽涧落寒泉
离心似明月|皎皎在方寸|但令光不遗|道远何足恨
闲过天孙宅|烟花幽赏多|双塘芳接树|曲涧远通河
当时计水功|直为万世利|梅梁破浪归|底事成儿戏
人间三伏暑|海内一薰风|独咏微凉句|公权似不公
长信翠娥老|无人慰所思|更怜光月夜|是妾断肠时
夜宿大港口|月林闻露蝉|稳抛船尾缆|莫近浅沙边
夷门秋水亭|梁王古台下|台前旧堤路|尽日无车马
参差佛头山|迤逦鲛人室|但许日高眠|何妨气萧瑟
怀哉此佳人|春颜美如玉|清夜月明时|弄珠江水曲
贫因几首诗|闲高一著棋|瓜田常嘿坐|不愿有人知
病来贪睡早|推月出山前|月色不相舍|小窗还自妍
沧浪临古道|道上石成尘|自有沧浪峡|谁为无事人
妻子休相咎|劳生险自多|商人岂有罪|同我在风波
怀情既不尽|谥隐亦何疑|截舌帝其怒|在天灵可欺
丘中酥醪香|叠曲松花旁|隐矣桐柏水|剪圭封醉乡
发狂形骸忘|长啸天地杳|白眼向世人|知心良独少
朝衔新藻游|暮托淤菹息|幸无涸辙忧|不望监河泽
滩行逆上船|杨柳画桥边|正恐风湍急|劳将百丈牵
相劝醉年华|莫醒春日斜|春风宛陵道|万里晋阳花
新穿崖下井|微霞映深静|松风时来拂|娜娜匡岳影
危楼插湖脚|绀碧十三间|待月客无寐|看山僧自闲
惆怅昨宵梦|千思与万思|黄河流入海|岂有上天时
索句亦无心|拈花成口号|山雨没荷池|何处朱华冒
闻道南湖曲|芙蓉似锦张|如何一夜雨|空见水茫茫
凿井交棕叶|开渠断竹根|扁舟轻袅缆|小径曲通村
宝叔存遗塔|影摇湖水光|层层仙露湿|苔藓自生香
夜夜梦莲宫|无由见远公|朝来出门望|知在雪山中
泠泠清溪水|倒流向幽谷|任洗高人耳|不濯凡流足
采芝暮言归|紫云生谷口|山空明月秋|倚石不知久
鹧鸪不入馔|松柏有常心|归来应未老|但道古犹今
出岩初袅袅|映日乍晖晖|倏若阳台女|随风化雨飞
海气层云尽|山烟远烧浮|孤臣随早晚|一饭是恩州
绿野池新凿|平泉墅又开|乃知造凉殿|谏者不能回
不信长相忆|抬头问取天|风吹荷叶动|无夜不摇莲
三峰峭而尊|凝神入虚靓|青天动光彩|灭尽浮云影
深涧迷芳草|晴云鼓枻来|王孙何地隐|空有读书台
爵禄不入心|牛肥了耕稼|绿阴生晚烟|归来两闲暇
削成一峰尊|嵚崟势无敌|千秋大吕亭|青入岱宗色
因风消蜡炬|无影落澄湖|寒热一时尽|清辉何处殊
处膏非自润|在寸敢矜长|试用蔀家暗|回为邻壁光
日日行青山|无竹不可留|可怜春风中|桃李多春愁
凉飙袭庭越|如闻金石响|知君有新句|题在木叶上
漠漠秋清月|萧萧野岸风|寒芦休拣尽|全树上林东
障拥芙蓉竞|灯随榉柳移|繁星临迥野|疏雨过高池
潇湘明月夜|眼底见苍云|众木皆零落|空山秪此君
临水复攲石|陶然同醉醒|山霞坐未敛|池月来亭亭
世俗传偷药|嫦娥以此名|唐人皆咏月|吾取玉川生
风俗无难易|治之端在人|古夔尤易治|风俗本来淳
牵驴饮江水|鼻吹波浪起|岸上蹄踏蹄|水中嘴对嘴
江花随意碧|照水可怜生|不见采莲女|映妆羞月明
沤生复沤灭|二法本来齐|要识真归处|赵州东院西
问酒竹篱深|寻诗土花碧|石上更盘桓|长啸情何极
祖母恩深厚|陈情乞养终|祇闻儿养母|孙亦与儿同
楼船济汾河|中流渺云雾|耐可鲜荔枝|不到桑乾渡
曳杖行何适|桃花一坞红|回塘积落英|从君识东风
青青水中蒲|下有一双鱼|君今上陇去|我在与谁居
后皇有嘉树|剡棘森自防|安得上摘实|贡之白玉堂
不见浣纱人|空留浣纱石|石边春草痕|想见罗裙色
不随丹诏起|苦被白云留|更有黑甜处|泉声绕枕流
自古天难定|斯人疾久婴|止馀南牖诀|堪与暴平生
肌细分红脉|香浓破紫苞|无因留得玩|争忍折来抛
辋川题作浪|武昌栽属官|爱思如孔阶|茸髯摆奇观
半世别玉州|梦忆仙人掌|经丘获鎗旗|清思飘云上
一雨山如沐|垂藤覆深屋|不见踏花人|窗外生新绿
梅楥幽鸟鸣|山客睡初起|空斋昼无人|寒日在书几
系缆荒山下|挑灯细雨前|客心共流水|摇荡不成眠
攀藤招逸客|偃桂协幽情|水中看树影|风里听松声
田夫夜饭牛|童子朝出牧|横笛两三声|清响应山谷
每恨陶彭泽|无钱对菊花|如今九日至|自觉酒须赊
飞鸟摇岭色|渐与峰顶齐|凝眸绝涧影|巳转碧潭西
自有吾儒乐|人多不肯循|以禅为乐事|又起一重尘
漾舟入芙蓉|花乱舟攲侧|安稳此凭栏|清香生履舄
古涧横小桥|竟日无人渡|红尘隘九衢|来往不知数
名节士所重|当如护睛脑|立朝与行己|本末要可考
试问窗中客|此作何转语|光霁只在人|人人有灵府
霜飘金奏沉|风动玉声碎|可似薛家娘|秋闺鸣素佩
广文金闺身|台城一相见|壁素悬青灯|花虫蠹书卷
寂寞真龙去|雩坛血不乾|世情多冷暖|对此鼻辛酸
高冈有五石|石石皆生云|晏坐松根下|前林正夕曛
湖上清秋夜|扁舟泛碧波|紫箫吹不断|无奈月明何
世及乘朱轮|赏延端章甫|稍曾事贵游|爰居听钟鼓
去岁虽无战|今年未得归|皇恩何以报|春日得春衣
闻道成都酒|无钱亦可求|不知将几斗|销得此来愁
向晚蛩声杂|凄凄篱落边|老夫方醉卧|魂梦绕钧天
自嫌太奇绝|混以雪和月|却有一味香|教人细分别
莫使儿辈觉|从渠青紫纷|马前金罢亚|鸟外玉奫沦
多病全然懒|微凉尚未寒|偶然无一事|蛛网雨中看
高岩如被蓑|纷纷挂藤薜|下有青葱树|直上斗秋色
画师好画鬼|极力穷幽深|世亦有真鬼|画形难画心
作尉穷谷僻|官高何足论|温温有风味|忆昔李公存
巧鸟窥帘语|飞飞令客思|无情翻有意|偶对似终期
玉人隔沙渚|朱箔垂银虹|所思欲谓之|紫江淼无穷
出门复出门|致辞问老翁|郡县如猛虎|可与畴昔同
六朝迹苍莽|长江流古今|高台自风月|不废我登临
清秋气萧瑟|遥夜水崩奔|自了岩中趣|无人可共论
舟随乱石转|转转上青天|十八滩行尽|行人非少年
参差剪绿绮|潇洒覆琼柯|忆在沣东寺|偏书此叶多
旧日韶山下|人传有舜祠|滩声正鞺鞳|似奏九招时
荆棘半低垂|幽禽祇自悲|可怜栖不稳|不似上林时
易经之下卷|何以始恒咸|贞女家人利|如诗有二南
一体乾坤妙|诸君且未知|已将无限意|分付友山诗
何处堪销夏|龙舟过洞庭|谁歌采莲曲|江上越山青
慈元一片石|长留何处山|厓门潮日至|雪浪飞天关
甘菊缝为枕|疏梅画作屏|改诗眠未稳|闻雪醉初醒
去从此路去|归从此路归|一官仍故步|回首十年非
待月了残经|文义何曾有|分付与痴儿|黄叶卷在手
千顷竟何为|万竿复何处|居然五亩园|独领浣花趣
苍梧帝子游|萧瑟倚清秋|一握冰纨里|长县翡翠钩
肃羽遵寒渚|渡江芦叶黄|谁云南去远|不敢过衡阳
瓠白茄子青|软美胜粱肉|百年腐儒餐|饫饱堪鼓腹
何年此飞来|愿尔千岁住|风雨对床时|只恐又飞去
陇断沙痕浅|山空月色孤|归来夜将午|射得紫髯狐
为爱凌霜干|开花千万树|待我罗浮人|同君会心处
色相空山里|无言亘古今|嵩山面壁者|还有去来心
江头云阁雨|柳色与春深|船发春风阻|谁知客子心
中表皆称孝|舅姑忍汝劳|宾朋日夜往|龟手事香醪
已讶松生市|更将湖入城|如何造物者|百巧供先生
堆山积岳来|一一尽尘埃|更拟论玄妙|冰消解瓦摧
石洞何年有|名传事或非|那知为雨后|却向此中归
阶下多孩菊|庭前复女兰|汲泉频灌溉|持作老亲欢
美人隔江洲|咫尺不得渡|不畏石上霜|但畏草间露
前山风雨凉|歇马坐垂杨|何处芙蓉落|南渠秋水香
五月分衣节|三军受甲时|莫教麟阁将|频发羽林儿
悄悄瞻青壁|悠悠瞩翠林|流莺无一事|声远薜萝阴
我爱西湖好|何时此一行|六桥明月夜|花底画船横
苦参道难学|放肆事容易|入脚不可深|骎骎成自弃
海腹藏吴楚|天枢转斗牛|夜分惊日浴|潮落见鲸游
家住吴趋市|书传越践城|病来因染色|魂去为钟情
天若无雪霜|青松不如草|地若无山川|何人重平道
黑云埋日车|厚雪镇坤轴|行路勿匆匆|包藏恐深谷
沙田无晚稻|霜降已全收|衔穗多膏蟹|泥中拾满篝
五更金鸡唱|声声彻翠微|暤熙逢舜日|遥向凤楼飞
含啸沔阳春|孙曹不敢臣|若无三顾主|何地著斯人
江城无地可开颜|学剪星裘闭户看|手劈方红调儿女|漫将一笑当追欢
晨朝停马拜荒祠|想见当年叩谏时|却笑史迁传谬罔|武王安肯遽兵之
烈日当空存大节|严霜捲地揭孤忠|至今凛凛有生气|消得声光吐白虹
好景谁将此画移|百年老子一裘披|素琴不许闲人听|只有高山流水知
一片珠帘障玉楼|垂虹为带月为钩|怪来不作寻常梦|鸾鹤分明到十洲
试罢行吟别院开|惟多黄叶与苍苔|忽有泠泠闻树底|山泉流过短墙来
游田未见说虞箴|佞语贪谋竞奉承|岂独怀中有佳鹞|更教大亮献名鹰
鄂君贵弟浮青雀|翠被携来覆榜人|墙外木兰宫里树|一枝花发两边春
楚女绣襦鸣赵瑟|越人箫鼓唱吴歌|珍珠象齿由来贵|估贩宁论万里波
一年始有一年春|百岁曾无百岁人|能向花前几回醉|十千沽酒莫辞贫
过了衡阳雁北回|乡书迢递托谁哉|岳山石鼓皆辞去|惟有湘江作伴来
上苑孤芳过眼稀|心如铁石苦相思|三山海畔黄昏月|雪点寒梢蝶未知
囊里多藏汲冢文|有时独运郢人斤|但看赑负千秋色|奇字何劳问子云
一夕轻雷落万丝|霁光浮瓦碧参差|有情芍药含春泪|无力蔷薇卧晓枝
惊沙乱雪下阴山|憔悴胡天几日还|纵使君王怜念妾|归来应减旧红颜
渔樵并舍两相忘|三径回看久就荒|只有生平真活计|湖光万顷接山光
点易朱闻滴露研|忽传此地有原泉|莫言一滴无多水|点尽乾坤是尽年
今朝西渡丹河水|心寄丹河无限愁|若到庄前竹园下|殷勤为绕故山流
文书满案惟生睡|梦里鸣鸠唤雨来|乞与降魔大圆镜|真成破柱作惊雷
撑傍羹鱼宋媪家|绿荷裹饭荐匏瓜|玄真受用非随俗|尚欠风前雨笠斜
江上春阴一棹闲|湿云遮袖有无间|轻莎细雨未归得|且看重重叠叠山
终向江湖老此身|了无机事却难驯|沙鸥信是同盟者|白首相看意最真
水精宫殿从来小|寂寞蓬莱不可游|十万人家明镜里|神仙都会是杭州
江楼寒笛起春声|蜀客扁舟万里行|吹尽落梅还折柳|新春残腊正关情
金谷花时醉一场|旧游无日不思量|谁知万水千山里|枉被人传过洛阳
造化生生不暂休|乾坤万物本同流|如何双眼丹青里|祇把烟花四样求
斜日荒荒打枣天|山头回首杳墟烟|当时不道今生别|犹向金风泪黯然
日影风乌树影浓|黄门轻骑疾如风|一行御札缘何事|敕借宁王避暑宫
山阴禊事记兰亭|珠玉琳琅照眼明|曲水至今无好客|一觞还自契幽情
稚子烦君一一看|丁宁莫道好求官|老来正要团栾坐|伴我秋风把钓竿
土木征亡有范安|紫芝崖下葬衣冠|游人解说当年事|不比寻尝近侍官
瘦竹犯寒扶直节|蕉花垂老抱丹心|小园半月隔风雨|搔首相望空苦吟
闻君妙得医王诀|我病劳君指下求|天与一般愚直性|不知何剂可能瘳
人言大道本强名|毕竟名从有处生|昭氏鼓瑟谁解听|亦无亏处亦无成
辞荣我羡王琼玉|赠以江南白玉花|此花开满西昌县|江上蒲帆应到家
向来得意在烟霞|失脚黄尘负岁华|过却海棠浑不省|梦中犹自咏梅花
玉貌双倾识未真|罗帏一夕偶相亲|襄王觉后浑如幻|乐广生前了是因
一官何事又投荒|楚峡猿声几断肠|正是长沙迁谪地|不堪夜雨度潇湘
不烧铅汞不参禅|说到双修便乐天|七十耆龄今又八|肉身菩萨地行仙
玄武名峰古所传|晨昏吐气作云烟|虽无钻灼刳肠患|岁晚风霜亦可怜
庭树阴阴夏景迟|闲房愁对暮帘垂|因思往岁陪天仗|正是瑶池赐宴时
偶听乌啼漏未残|小池冰合夜深寒|最怜一片霜天月|已是离家十度看
紫陌轮蹄蹴暖尘|野猿啼处尽游人|相逢共道看花去|径草谁怜也得春
红如血点项朱砂|入手观来一朵花|一朝二广交锋胜|到底终须不恋家
倚棹西风访子猷|不知何处纵清游|欲期同赏东林寺|从此令人兴尽休
日没未没雾索山|古寺松门欲上关|尚有香风泛衣袖|儿童知我探春还
陆家园里千株杏|处处花开不待春|种树由来还种德|枝头颗颗总含仁
岁晚投身糟瓮傍|旋除野服著公裳|折腰可愧更无米|赢得虚堂一味凉
箦中尸忽为秦相|跨下人俄拜楚王|老退已成大父笑|行嘲一任少年郎
祝融峰上蹑云根|咫尺苍霄欲手扪|闻道东山曾小鲁|洞庭今已一毛吞
水土平来泽国秋|陈红相望十三州|于今此意从谁语|惟有江淮日夜流
地总全闽控百蛮|政成治最二年间|五千里见耕桑盛|百万人欣日月闲
三泖秋霖浸四围|水边那觉露葵稀|金盘玉箸长安客|几个西风为汝归
登山临水白皑皑|中有饥鹰飞复回|吾比尔曹人不恶|呻吟委绝亦可哀
海运昔防漕运阻|新河今废旧河功|石堤洛马三百里|泇口彭城齐泛舟
夜半呼儿趁晓耕|羸牛无力渐艰行|时人不识农家苦|将谓田中谷自生
天公无计奈此老|时复致之拴索间|寄语故人休念我|幸因王事得游山
鬓发皤然八十春|若为百倍比庄椿|藉令十此如彭祖|亦是鸡窠九世人
春风得意酌霞觞|翠袖宁禁白露霜|欲向月宫收剩馥|晓窗强理背时妆
香风披拂羽毛新|老翠妍红早晚春|影入纱厨描不就|一声娇语动闺人
岁月多从马上过|勋名未立鬓先皤|风霜满面谁能识|极目苍天一放歌
城里哦诗枉断髭|山中物物是诗题|欲将数句了天竺|天竺前头更有诗
倚仗秾华最可怜|牡丹画就亦徒然|燕支山有倾颓日|未必红颜保百年
心熟家山梦不迷|孤峰寒绕一条溪|秋窗觉后情无限|月堕馆娃宫树西
挥洒云烟笔有神|衮褒字字烛吾真|从今诗画多增重|寒谷顿回天地春
点尽官军点到民|三千新遣殿司兵|流移更讲关防策|预结强丁戍列营
远望生愁陟降劳|峥嵘窣堵据金鳌|今朝身到南山下|渐近元来总不高
傅岩旧迹今犹在|兼与安平祖庙邻|贤相裔孙还卜宅|先畴吉土是归真
僧怜海石为棋子|客惧蛮螺作酒杯|自笑平生喜韬略|此时何计上金台
夜雨连明春水生|娇云浓暖弄阴晴|帘虚日薄花竹静|时有乳鸠相对鸣
吴中四月尚馀寒|细雨霏霏怯倚阑|老子真成兴不浅|榴花折得一枝看
每到秋深摘满筐|须教烂煮妙非常|诸公任设盘中馔|不及先生豆荚香
文章有皮有骨髓|欲参此语如参禅|我从诸老得印可|妙处可悟不可传
谁料丹丘不复生|眼眵长向墨踪明|钓竿若拂珊瑚月|少为梅花住越城
蝉声引出石中蛩|寂寞门扃叶数重|谁道思山心不切|等闲尽出两三峰
高树离离晚叶黄|采菱有曲度横塘|楼台自恨临江水|日日风前易断肠
叶卷须虬朵朵圆|化工如解刻雕然|金灯玉柱归天上|何事生来小槛前
人世情怀已索然|幸无不义入黄泉|不须永诀行相见|六十三翁能几年
典郡曾为百里侯|中心元只慕伊周|今朝五马西南去|重使三苗识邓攸
稍穿疏树残光碎|徐碾晴空素艳流|交过子时是明日|搀先半夜赏中秋
陂塘一曲水泓澄|山簇瑶台十二层|剩脉馀膏流不尽|芝田蕙圃岁常登
峥嵘头角隐何年|直露灵光在此间|天下苍生方引领|好施膏雨润人寰
云绕青山水绕堤|游人陌上手同携|遗簪坠珥欢方洽|只恐楼头日欲西
一条邛杖悬龟榼|双角吴童控马衔|晚入东城谁识我|短靴低帽白蕉衫
床头春酒百花香|醉里谁知柿子黄|想道故人消渴久|秋来为摘满林霜
今岁柴车总未巾|孤山龙井不曾行|老无半点看花意|遮莫明朝雨及晴
道人知我爱禅房|净埽阶前紫石床|软饱三杯风味好|脱巾和月卧昏黄
行非为客住非家|此去庐山况不遐|要见南朝旧人物|池中唯有白莲花
濒淮土厚乐何穷|近接升平昔日风|更得于公来郡掾|自然囹圄致频空
高唐不是那高唐|风物由来各异乡|若向此中求梦雨|只应愁杀楚襄王
为是为非我自明|每从暗里泪痕生|会堂度度得良药|欲策驽绵勉强行
上堂甘旨皆推孝|主馈恭勤更让贤|八十年华随逝水|独留女范后人传
出家未踏曹溪碓|且打吟峰寺里钟|寺有高僧善哮吼|莫将一物蕴心胸
桐江东去是通津|共把奚囊贮陌尘|却叹长安车满载|总输千古属闲人
江风吹雨暗衡门|手碾新茶破睡昏|小饼戏龙供玉食|今年也到浣花村
山琢胎形水织纹|千年濯魄冷清𣸣|无端过客多闲绪|携取东归意亦慇
柴扉终日对云关|何事游人兴未阑|一榻枕泉眠竹影|茶烟初歇鹤声残
霜髭拥颔对穷秋|著白貂裘独上楼|向北望星提剑立|一生长为国家忧
仙子罗浮侍宴来|笑扶残醉下瑶阶|东风不管云鬟乱|吹折双双翡翠钗
霁雪初融上苑花|蓬莱佳气晓成霞|白头拟献河清颂|四海车书正一家
酦醅新酒人间熟|蓓蕾寒梅岭上开|亲自折归樽畔去|几回寻向雪中来
醉眼从伊百度斜|是他家属是他家|低声向道人知也|隔坐刚抛豆蔻花
碧眼胡儿叫横玉|落日如盆照茅屋|美人清梦断梅花|却写相思在修竹
小驿春深屋半斜|东风开到刺桐花|夜来有梦难分别|半是长安半是家
梁子工文四十年|诗颠名过草书颠|白头仍作功曹掾|禄薄难供沽酒钱
汉家君臣欢宴终|高议云台论战功|天子临轩赐侯印|将军佩出明光宫
时至园林百卉芳|纷纷紫绿间青黄|芙蓉不带春风面|依旧寒花一处香
齿发凋零奈尔何|年光暗里易消磨|街槐正喜清阴密|巷柳还惊蠹叶多
佛祖亲传真命脉|橘洲笔底发渊源|郁乎光焰十万丈|只贵知音一印传
夜雨翻盆晓未停|看山两眼几时青|不知溪面添多少|水满方池涨绿萍
北风吹沙官道长|两傍杨柳间榆桑|何时走马重来此|要看清阴六月凉
治平嘉祐阐重光|𤈶幄龙鳞绣黼张|圣德共知天与子|觚坛爟火拜新阳
灌花移石不辞勤|苔润流泉雨后新|一坞绿杨鸡犬静|老来欣作太平人
乘兴挐舟到雪山|松篁门径望中宽|翻思我佛修行处|景物虽殊道一般
幽香栏槛绝低小|浑似毗耶丈室空|金粟花浮双树月|白莲香散一池风
仁德如天帝业隆|四凶不去付重瞳|当时黄屋如传子|千古那知楫逊风
射虎年来渐白头|南山风雪夜悠悠|他时太史传飞将|肯信平阳第一筹
三春淑气散熙和|弭节乡闾得暂过|此日相怜应尽醉|金陵朋旧已无多
掀髯坐语闲临水|仰面徐行饱看山|竹里忽闻春雪落|天教著我画图间
春风桃李绣朱阑|更插芙蓉待薄寒|花萼未成驺从起|异时空作憩棠看
病思归心走兔迒|自嗤幻境未渠忘|并州便作咸阳看|设若桑乾亦故乡
春华秋草两悠悠|素发多情却满头|落叶自随流水去|远山空带夕阳愁
故国名园久别离|今朝楚树发南枝|晴天归路好相逐|正是峰前回雁时
渺渺笙歌散石筵|霓旌吹断网蛛悬|经年不锁青鸾殿|野鹤飞来玉几前
政是风娇日𫘤天|蔷薇粉褪海棠蔫|贵人那得看花福|多在绿窗犹醉眠
长安何处买花还|玉女窗前两度攀|可惜汉宫都不管|一枝春色借人间
玻瓈瓶暖翠痕深|萼绿仙人出上林|不放春风吹绣合|妆魂无语昼喑喑
海天腊尽冻初融|平旦梅花破冷红|借问清都旧花月|共惊云色带微风
雪拥柴扉独坐时|寒林寸寸折琼枝|晓来顿失青山色|开尽梅花总不知
虎门中断暮潮赊|万顷银涛卷雪花|人事风波有如此|劝君休唱浪淘沙
吴会年来酒价高|此生无计乐陶陶|曲车误认明公马|归路流涎湿缊袍
蹀血中原不用骄|论功何似禹乘橇|始终两汉无留葛|谁与尘编慰寂寥
梅梢前后两枝春|百世中间各写真|忽见花王大如斗|始知天地有君臣
眼看岩石千寻起|面对炉烟一缕轻|顿觉世缘无染著|个中消息有谁明
紫霞杯里注琼浆|一夕才吞药味良|有待微躯渐康复|漫寻叔子拜神方
一拜昭容便直庐|丝纶窈窕自唐虞|十年独视通天草|彩笔含春落玺书
少年不学待何年|长大无成莫怨天|况是各承贤父训|岂容弗肯播菑田
瘦马春城曙色分|长年奔走愧移文|几时黄鹤山房下|松火茶铛煮白云
家无储粟况储钱|佐费吾其以义先|一石一缗未为厚|量渠背负与腰缠
坦道却如临折板|安流还似泛波澜|好凭羊角生毛羽|转笑人间行路难
朝学中庸暮学诗|晚年长忆蚤年时|如今老大浑彫落|稍欲从君理系辞
日色晓残野草花|行人触热转堪嗟|仙瓶自汲清泠水|谁解鹴裘付酒家
藏一诸公相聚日|鬓毛尚黑齿牙坚|伤心流落江湖上|不见溪翁四十年
夜静乘凉坐水亭|草头隐映见孤萤|瞥然飞过银塘面|俯仰浮光几点星
雪意垂垂浸碧虚|香生一缕上琴书|何须百万西湖宅|遇有梅花便可居
晖晖初日照窗明|风定飞花落地轻|境静不闻人语笑|隔林莺啭一声声
元和天子昔平戎|惆怅金舆尚未通|尽日洛桥闲处看|秋风时节上阳宫
绿发方瞳瘦骨轻|飘然乘鹤去吹笙|郡斋独坐风生竹|疑是孙登长啸声
佛子亲从日本来|人天随步叹奇哉|一机拶出金牛舞|千圣当头正眼开
三十寻思拟学仙|蹉跎已过古稀年|一生只作邯郸梦|枕上奇方秘不传
负重那堪路更赊|行行未得到山家|老妻稚子应相望|回首柴门日欲斜
欹枕经旬昼掩关|隔林何处是寒山|扶筇欲问维摩诘|底事浮生尚未闲
雪屋弹琴泛作声|寂无人语纸窗明|倦游识破诸缘妄|心与梅花一处清
待汝如炊五斗黍|逢人那得一刀圭|却想冥途夔魍魉|闻君秘咒等闻雷
走遍名山脚不停|见渠令我眼偏明|郎峰好处端何似|笋剥三竿紫水精
鹤坡南望水如天|亦有人家似辋川|莼菜鲈鱼无恙否|几时来泛季鹰船
冠子缀珠初泣露|霓裳舞袖更萦风|就中纵有红都胜|淡伫争如御爱红
灯楼月沼映春云|箫鼓风前院院闻|但是酒旗歌板地|一时凄切想离群
十顷平波溢岸清|病来惟梦此中行|相如未是真消渴|犹放沱江过锦城
绕城无数菜花黄|隔岸蒹葭接大荒|不分塞鸿偏得意|年年春老未还乡
绝顶危梯缓步登|俯空幽阁据崚嶒|不知吟到无穷处|但觉一层高一层
蚤起治园晚始归|黄昏蝙蝠满堂飞|人家夜例开门睡|甚矣先生并去扉
性成孤僻爱清山|鹤唳云霄意自闲|物外更将和气约|精修便得扣玄关
年少才情亦可跨|暂时不见即天涯|何当弃我先归去|化作楚云散作霞
闲闷闲愁百病生|有情终不似无情|风流意思镌磨尽|离别肝肠铸写成
蹇驴踏雪灞桥春|画出茅茨野水滨|才见梅花诗便好|梅花却是定诗人
古苔留雪卧墙腰|小户无风暖气饶|一段好春藏不得|有人和泪独吹箫
未解桃源果有无|树林楼阁世行图|此亭纵说空无物|犹有仙山来坐隅
十里晴云霭绿烟|桃花红绽落梅边|隔溪浣女时相谑|道是今年胜去年
年年沥酒拜清晨|风俗新正竞逐贫|不用为文送穷鬼|直须图事祝钱神
平湖绕舍山无盗|官事长闲俸有金|安得终身为禦寇|不辞儿女作吴音
使君何在在江东|池柳初黄杏欲红|有兴即来闲便宿|不知谁是主人翁
尚有周郎手种痕|怀人将竹当人看|寄言黄鹤楼前客|今岁新添十五竿
闲看鯈鱼啖落红|石池清映绿阴中|庭深日永无来客|招得南山几阵风
江右流芳墨作庄|气雄文古压欧王|平生却为多稽古|忧杀平南狄武襄
称意人生不待多|诛茅只爱傍沧波|万间方丈均容膝|苦志疲形能几何
但得茅檐春睡足|何须石室较筹盈|遥知别后多萧散|坐听松风万壑清
只尺佳人不见之|翻缘不见更相思|江城寂寂花朝雨|常记君来是病时
月中玉女虽严冷|雪里瑶姬转丽华|不管达官怕木稼|且留处士爱梅花
衣冠相肖不相侔|棋局琴床乐胜游|想像开元全盛日|太平人物总风流
风雪楼台夜更寒|晓来霁色满山川|当歌莫放阳春调|几处人家未起烟
天寒岁晚山黄落|只拟西湖可探梅|霜重雪深浑不管|一枝青浅为谁开
上人图画故人诗|相见灯前夜雨时|无限云山与烟树|总含秋色是相思
扇风淅沥簟流离|万里南风滞所思|守到清秋还寂莫|叶丹苔碧闭门时
屠钓归来两鬓霜|逢人无复问行藏|非熊不入周王卜|只是终身老渭阳
往来不绝千竿伞|头尾相衔两岸船|安得楼高三万丈|与君直上看云烟
故老相传白泽湖|旌阳一濯洁难污|只今尚见荷花在|未识神仙更有无
紫阳小学人谁读|祭酒居然教不行|念念只归官禄上|谩言父母与神明
花泾二月桃花发|霞照波心锦裹山|说与东风直须惜|莫吹一片落人间
四面溪山一望平|烟云缥渺树青青|黄堂不用良工笔|自有新图入户庭
两重门里玉堂前|寒食花枝月午天|想得那人垂手立|娇羞不肯上鞦韆
雪满园林风满轩|圣贤对语夜忘眠|新知滋味私欣处|何幸苍苍假我年
未用炉薰燃笃耨|何须粉面佐娉婷|通宵痛饮此花下|露滴杯中酒更醒
高僧已送鹅翎白|好客仍分鹤顶红|秋日两株开烂熳|晚花原不嫁东风
不分朝回只晏眠|春逢雨雪压花天|邻家禁酿罢开市|赢得囊中无酒钱
郊原草木尽枯荄|重雾阴云扫不开|骑马拥袍何处好|梅花门外探春来
秋来鼠辈欺猫死|窥瓮翻盘搅夜眠|闻道狸奴将数子|买鱼穿柳聘衔蝉
香远花繁叶耐冬|人人道与木犀同|一般赛得木犀过|能为人间报岁丰
梦断闲窗酒半醺|月华薄薄雪纷纷|莫言官散无拘束|一夜披衣见此君
尽道莱儿口可凭|一冬夸婿好声名|适来安远门前见|光远何曾解一鸣
披却蓑衣翁自渔|青荷包饭柳穿鱼|时归坐在短篷底|白占一溪云水居
万峰矗矗水潺潺|浅浅沙堤曲曲湾|独泛轻舟下溪去|西山东望是东山
经旬出饮欲空床|自笑平生为口忙|战退玉龙三百万|人间惟有鼠拖肠
燕山三月初三夜|听得啼鹃第一声|同是小楼孤烛下|主人熟睡客惊心
一枝香杏一枝梅|各占东风挂玉钗|居士石肠都似梦|王孙心眼怎安排
篱边不见菊花开|门外时闻慧远来|万里风沙愁黯黯|相携莫上望乡台
翰苑新除李谪仙|鳌宫春雨湿花砖|宣来立草和亲诏|一笔书成对御前
花影亭亭日满阶|凤笺象管句新裁|因风柳絮真堪拟|谁有当年道韫才
风转翻翻梧叶惊|入檐白雨打窗鸣|应将清绝酬无睡|稳听空阶半夜声
金风滟滟开黄菊|黄蝶茸茸竞相逐|千英万蕊艳且香|晚来知向何枝宿
古树精篮杳霭间|轻帆吹过碧湾环|道人双屐何曾系|犹自贪看画里山
山云底事夜来雨|藏却奇峰不与看|政说雨中看更好|划然捲起出晴峦
水殿春深宝帐开|云中箫鼓下瑶台|女巫定索迎神曲|玉字泥缄着意裁
攀萝度险捷猱猿|石角钩衣屦尽穿|莫讶远寻金地藏|也曾徐步玉阶前
雁塔题名尽俊贤|即今十八卧重泉|合离荣瘁何须较|强健相过是半仙
邻舟先发到还迟|我正篷窗稳坐时|万事太忙非久计|老天试使众人知
落叶孤村晚下程|痴云残日半阴晴|篝炉火暖床敷稳|卧听黄鸦谷谷声
鸣蛙一部不虚鸣|知为农人奏乐声|一岁勤劳方此始|侑他南亩馌时情
珍木文禽玉佩环|清都绛阙色阑玕|香山居士蓬莱院|借与王郎梦里看
忆坐诗坛棹酒船|花枝旖旎月婵娟|一从凫舄朝天去|月夕花朝两惘然
文如翻水艳天葩|始信才猷属故家|为爱新吟贪咀嚼|霜髭撚断日西斜
黄芦瑟瑟草油油|楼阁参差看碧流|万里长江秋色远|一帆斜日过池头
投箠江边雪满头|玉虹千尺要诗酬|诗成上马谁同说|说似亭前两白鸥
梢云阻日引清风|抱石盘根造物工|凌厉四时同一色|不知何岁植岩中
浮沉恍惚性难辨|误取迷途年月远|欲知灵药何日成|阳数终须归九转
十年征战不知劳|三矢功成意气豪|自咤身为李天下|焉知祸起郭门高
灵宝生平爱虎头|每傍战舰系轻舟|晚无书画真无益|洗手莫嫌寒具油
南山地久与天长|磐石安基势永昌|亿世皇图齐不拔|万年圣寿等无疆
重到西湖可便回|前年待得水芝开|凭君问取闲鸥鹭|亲见跳珠溅客来
草舍隆中一幅巾|闭门三致汉将军|纷纷自献知何有|终遣斯人了鼎分
缓鞚青骢踏软沙|画桥烟树酒旗斜|玉楼人醉东风晚|高卷红帘看杏花
晓见纷纷满四山|胡为未肯到人间|化工若解呈新巧|速剪冰花破我颜
举网得鱼日正中|晚禾收穫靠东风|杖藜来往闲相语|此日官司卖社翁
两峡山高月半轮|五更人起马嘶频|无端又上长安道|输与僧窗饱睡人
亚夫重过柳营门|路指岷峨隔暮云|红额少年遮道拜|殷勤认得旧将军
深院无人得散衣|海棠经雨更相宜|若为化作翩翩蝶|绕此扶疏竹外枝
蘖坐云游出世尘|兼无瓶钵可随身|逢人不说人间事|便是人间无事人
江南江北望烟波|入夜行人相应歌|桃叶传情竹枝怨|水流无限月明多
一归方喜称闲身|十口那堪更索人|半夜随风挂帆去|负君相候洗缨尘
□□方休还荷𦰏|万斛秋光飞木杪|牛羊夕下返□来|闲倚柴门数归鸟
寂寂春林杜宇啼|劝人只道不如归|我今归思何须劝|借尔翩翻两翅飞
骑马看山度水涯|枫林红叶醉霜华|欲穷西子曾游处|踏遍苍苔一径斜
宝镜磨来寒水清|青衣把就绿窗明|潘郎懊恼新秋发|拔却一茎生两茎
自从销瘦减容光|万转千回懒下床|不为傍人羞不起|为郎憔悴却羞郎
婵娟有丽玉如也|美笑当予系予马|罗帏碧簟岂相容|行到山头忆山下
行杯酌罢歌声歇|不觉前汀月又生|自是离人魂易断|落花芳草本无情
东风池馆雪消迟|雪色灯光映酒时|夜半醉归河上路|马头明月正相宜
帐下悲歌势已孤|美人忠愤慨捐躯|山河莫道全归汉|墓草青青尚姓虞
云屏四面翠周遭|松桂阴浓野竹高|比似武陵应更好|溪边只欠几株桃
大舜深山茹草年|荣公带索无衣穿|携家定遂庞公计|旧买烟霞不费钱
自古诗人咏伐檀|山中不道负薪难|到家远近何须问|行过溪桥路已宽
数间茅屋带烟云|一片秋光惹翠苹|鹤发渔翁犹结网|世间何处有闲人
初疑夜雨忽朝晴|乃是山泉终夜鸣|流到前溪无半语|在山做得许多声
汲井佳人意若何|辘轳浑似挽天河|我来濯足分馀滴|不及新丰酒较多
吴越台池大业城|如今花鸟故时春|思量却是楞伽塔|曾见苏州六代人
日日龙楼问寝时|鸡人未动漏花迟|前星一点朝天帝|只有清台太史知
骨峭情高彼岸人|一杯长泛海为津|僧仪又入清流品|却恐前生是许询
讲堂昔日飞三鳣|学馆如今益十龟|文字之神君勿卜|明年春榜印累累
朔风吹客上江西|历遍山厓与石溪|野鸟不知言有祸|晚窗犹自向人啼
刘氏难令吕氏安|郦生大义炳如丹|君卿卖友阿王莽|死去何颜见吕宽
见日亭前有所思|祝融看日五更时|一泓本体凉如水|五色祥云拥护之
濯足清溪水已寒|青山犹有此衣冠|黄尘三尺乌靴底|谁与归来把钓竿
西水源从六诏开|东方潮自大鹏来|南标汉界铜为柱|北纪侯封岭是台
给孤长者寻常有|应供如来不易逢|二施本无差别理|莫论庭柏与庭松
寻芳不觉醉流霞|倚树沈眠日已斜|客散酒醒深夜后|更持红烛赏残花
漳浦从来瘴疠深|潮阳南去更难禁|当时三载曾无事|不放闲愁入寸心
美人戚氏出椒房|金缕衣成八宝妆|夜静绮罗香度处|瑶台月下满庭芳
姚黄魏紫向谁赊|郁李樱桃也没些|却是南中春色别|满城都是木绵花
七月十五夜何其|正值扁舟访我时|留卿且试盂兰供|来岁依稀丛桂枝
天寒倚树见佳人|屑玉餐英养性真|姑射山中明月夜|风飘仙袂净香尘
水边林表几徘徊|索笑清尊不惮开|祗恐对花无好句|却成辜负一年来
一片青山掩玉容|月明湖上想遗踪|行云纵得如神女|白鹤元非十二峰
乘槎人从天上来|天上知有君平术|黄生能谈君平书|不知曾认支机石
庭院萧条秋意深|铜炉一炷海南沉|幽人听尽芭蕉雨|独与青灯话此心
右史怀人弄彩毫|华阳秋送白云高|遥知水部开椷处|不独钟山照锦袍
柏舟堪向世人夸|天上高居只两家|月殿嫦娥多桂子|瑶池王母有桃花
玉立云飞花满岩|天风吹雨下松杉|人间得此都无用|留洗青州旧布衫
濯龙门外主家亲|鸣凤楼中天上人|自有金杯迎甲夜|还将绮席代阳春
了却蚕缫备雪天|耰锄只在屋头边|青筇绿蚁相扶醉|妇馌夫耕过百年
埋头不振苍龙锡|合眼犹持白马经|门外任教双毂转|堂中长对一灯青
辽宋兵戈事已休|昔年曾此割神州|一衣带水残阳外|犹有人言是白沟
万里寒江一镜开|棹郎何处放舟来|桃花春水明年长|浪静风恬及早回
结屋缘崖地苦悭|嘉名犹记寿丘山|万家不隔高人眼|日月东西见往还
西风吹送越江吟|百斛梅花散远林|扑鼻是香无觅处|漫拈片雪报高岑
根下尘泥一点无|性便泉石爱清孤|当时不惹湘江恨|叶叶如何有泪珠
桃花李花互争新|柳叶柳枝俱路尘|唯有苍虬自霄汉|不关霜雪不关春
齿发衰残志虑昏|谗兴妇口可心寒|不知尤物能为祸|却为骊姬寝食安
晓烟如幕柳垂丝|曲曲春塘望欲迷|一个轻舟仍载酒|赤栏桥外听莺啼
渟渟灵水养灵珠|籁定波生注玉壶|洗尽尘劳多少客|不知还解洗心无
沧波极目江乡恨|衰草连天塞路愁|三十年间行万里|不论南北怯登楼
屋后方池可沤麻|暗分流水过邻家|人间有地皆堪隐|不独青门好种瓜
万里今宵尺五天|深更夜对不知眠|东方涌月金盆大|挹水舒华净客烟
井深九仞已劳功|未及于泉等是空|学问垂成还自弃|有为何异不为同
浊世肯留竟何意|玉芙蓉出淤泥中|谁谓秋来亦零落|病收衰泪泣西风
花勋难树亦难酬|炙雪浇风老未休|给与扫香十万户|灵芳国里古诸侯
赵叟万篇韩半之|江湖尤重两贤诗|不须负笈行千里|回首东家自有师
高山流水几知音|静听君弹感慨深|纵使钟期如可铸|更从何地得黄金
北邙翁仲拱朱门|玉碗时惊古帝魂|谁似孤山一抔土|梅花依旧月黄昏
积雨低田欲再车|经旬湿稼糵寒沙|绝怜百念如焦谷|大浸稽天不复芽
落木萧萧江上山|雁门不寄雁书还|封侯岂是寻常事|游子偏多恋玉关
千里王孙归未能|风云意气每超腾|年来裘马遨游处|不是金陵即广陵
松醪春溅玉缸香|喜洽亲朋笑满堂|山雨似知留客意|檐前向晚送微凉
窗扉九夏镇长开|一榻无尘地有苔|怪底山禽栖不稳|竹林风雨送凉来
三聘殷勤起富春|如何一宿便辞君|早知闲脚无伸处|只合青山卧白云
看花看竹便移时|村径延缘自不知|才过石桥流水去|歌声催动觉来迟
磷磷湍濑雪兼风|短筏蛇行乱石中|今夜好从何处宿|笑将蛮语问山翁
长春门里清明日|上苑兰风花鸟繁|焚却纸钱啼泣罢|又随龙辇向西园
三月花开雪满枝|肯将春色让黄鹂|它年调舌如能语|休语开元夜雨时
骥伏盐车饥不行|疲牛与尔饱平生|子荆自是佳公子|亦向人前作汝声
携家满路踏春华|儿女欣欣不忆家|骑吏也忘行役苦|一人人插一枝花
何处春来柳树稠|汴河千里接扬州|可怜锦䌫巡游后|几度飞花送客舟
六经明晦总关天|白首穷经续断编|石介不生王令死|荒郊古冢鬼谈玄
钿点峰头矗太虚|远帆遥岸水平铺|不知真到云波上|得似工毫可爱无
农务虽闲未敢安|近来生事日艰难|旧租未了新租急|又责金钱供内官
绝学由来未易传|每于贤哲得真铨|堪嗟一卷程朱训|回首风光已暮年
攻击愁城从事里|消磨日月手谈中|不缘我辈真风味|安得尊前笑语同
三三两两舞春暄|玉翅香须更可怜|拂草巡花情未定|又随风絮过鞦韆
扫尽西风万叶红|梅花一色照青空|天公又恐太枯淡|故著红蓝染雪丛
翠烟浓处著啼鹃|唤得韶光上柳绵|父老已知农事急|一蓑烟雨辨秧田
太乙来过子政家|贫居何物是生涯|杖端吹著青藜火|照见寒梅一树花
笑乘五马向南天|一路仁风卷瘴烟|心比梅花更清白|任教人说有贪泉
何处浮来海上槎|寻源此地若为家|常邀夜月沧波外|大有辉光照荻花
涿鹿茫茫白草秋|轩辕曾此破蚩尤|丹霞遥映祠前水|疑是成川血尚流
绿老兰苕笋满林|一帘轻梦昼愔愔|东风已捲春归去|空误杨花扰乱寻
岭南荔子似闽中|写出累累锦一丛|记得高凉当日事|两株斜映小窗红
人言岁稔催科易|我念民贫积欠多|政拙不归嗟已老|空馀一饭愧廉颇
爱君紫阁峰前好|新作书堂药灶成|见欲移居相近住|有田多与种黄精
云南路出陷河西|毒草长青瘴色低|渐近蛮城谁敢哭|一时收泪羡猿啼
亦非崖蜜亦非饧|青女吹霜冻作冰|透骨清寒轻著齿|嚼成人迹板桥声
高秋林下相逢日|犹忆天台道上诗|莫向樽前易离别|归来已是十年期
我今老矣守林泉|破屋萧然一榻悬|每向秋宵看月色|怀人千里共婵娟
天为西游饷我晴|野花啼鸟效平生|今朝雪岭初逢雨|应是郎山带帽迎
偶来人世值中元|不献玄都永日闲|寂寂焚香在仙观|知师遥礼玉京山
觚棱梦破怯衣单|飒飒漉漉晓更寒|墙外步疑东郭履|自歌黄竹俪幽兰
始犹飘洒忽严凝|村獠初看尽失惊|包裹入城问蓍旧|一名木稼一名冰
楚客犹疑刻剑痕|秋风已到孟尝门|残潮落月天涯夜|剪纸谁招万里魂
轻明双翼晓风前|一曲哀筝续断弦|移向别枝谁画得|只留残响客愁边
汹汹战场元不惧|恓恓贫巷亦无忧|千金浪费如泥土|今日何人识故侯
久客辽阳识地形|巫闾长白有图经|南帆倘至松花水|定向床前拜管宁
润陂初上板桥时|欲入江东尚未知|忽见桥心界牌子|脚根一半出江西
按得千金御药方|合时分取桂轮香|圣人一体君臣义|百病祛除保寿康
秋晚江湖渐落槽|两涯曾架逐场高|低田水泛常艰食|鲜食堪求若惮劳
洞庭暮雨起春波|翠旆金蕤帝子过|遥想泊舟明月渚|夜深攲枕听云和
海南药物木香重|何似𩬤松高架花|春晚日长香满院|天教富贵属诗家
夜深吟罢一长吁|老泪灯前湿白须|二十年前旧诗卷|十人酬和九人无
采石仙人放小舟|荆州老子上南楼|平生风度归遐想|今日还逢第一流
愿君麟阁姓名香|敢怨离居岁月长|妆束不随时俗改|十年犹着嫁衣裳
宝货秋毫归润屋|锥刀左计属痴儿|独馀风月无人管|合著山亭顿放伊
翠峦齐耸压平湖|晚绿朝红画不如|寄语商山闲四皓|好来各占一峰居
晴波绿净渺如湖|认得荷花似子都|疑是天孙憎俗驾|急收云锦长萑蒲
黄尘污人廊庙具|萧散风流谁比数|清言善画浪相传|遗恨千年机上女
两行老柏参天翠|银烛青骢御史回|深夜酒阑人散后|独留明月照霜台
楚汉相随京索间|路人指点旧河关|英雄成败一邱土|云自高飞水自闲
玉龟山下古仙真|许我天台一化身|拟把岳莲骑白鹤|下看浮世尽红尘
莫为文章不直钱|布衣亲到玉皇前|好诗未足三千首|又为梅花入瘴烟
小作山林窄作池|一亭飞起桂丛西|长沙旧迹文皇赐|千载都人路不迷
伯劳飞燕苦西东|载酒看云几日同|别后相思君识否|断肠多在雨声中
嵇阮生平忆共游|此君高节最凌秋|儿童少作并门骑|千亩留封渭水侯
野外相逢一笑新|十年峰顶卧云人|却将南楚登山脚|去踏东华没马尘
不见故人天际舟|小亭残日更回头|缲成白雪三千丈|细草孤云一片愁
冰屏四合响流泉|白玉杯盘奉御筵|纵有炎蒸无处入|水晶宫阙会神仙
玉绳河汉晓纵横|万籁潜收莺独鸣|能将百啭清心骨|宁止闲窗梦不成
美人当日属吾家|歌管楼台乐岁华|此地何缘夸托胜|空馀水木媚烟霞
三月都城雪卷沙|幽芳偏恨杂群花|九衢何处江南客|一笑相知越女家
浪中鞺鞳雨声寒|孤梦初回烛半残|甲子一周胡未灭|关山还带泪痕看
昔年戎虏犯榆关|一败龙城匹马还|侯印不闻封李广|他人丘垄似天山
薄薄晴云漏日高|雪消土脉润如膏|东风可是多才思|先送轻黄到柳梢
霜槛枝头结素云|分明便有绣成群|紫黄为爱春风早|时向瑶台折赠君
神仙灵异古今传|穷理修真本自然|遗址宛存疑谷口|苍崖乔木耸青天
野鹤飘飘性自高|徘徊尘世岂难抛|栖真旧隐无多地|何处仙山不可巢
逌然谁识坐忘心|拥褐无言闭息深|庭竹自摇人语寂|终朝相对祗胎禽
手诏时颁出广廷|俯从民欲示仪刑|庙堂佥允都俞议|方许昭垂粲日星
独掩柴门客到稀|临池生纸墨花飞|主人莫道无相赠|风雨溪山尽带归
三年冷眼笑吹竽|世态炎凉我自如|却怪天公亦人事|入邦便有雨随车
千秋万古梅花树|直到咸平始受知|若道此图真此老|何人觌面敢题诗
寂寞空堂欲暮时|钟声断续雨千丝|此中会有西来意|正复庭前柏树知
霜露萧森秋气凝|千章老干屹崚嶒|深林日落行人少|时有猿猱抱紫藤
扬子桥边月满城|乡心渺渺大堤横|长干估客今多少|共听襄阳曲里声
祷雨无嫌得雨迟|田苗犹是发生时|分明听得舆人颂|方伯忧民天地知
烟里鸣桡去夕阳|不堪风急滞归航|无端更著三更月|一夜孤篷一寸霜
等闲过了一年春|雨后风光夏景新|试把樱桃荐杯酒|欲将芍药赠何人
翻身趯倒玉葫芦|神水华池一夜枯|蓦地夜行见月影|水晶盘里走明珠
终南佳处暂栖迟|堪笑唐朝左拾遗|渠但借山为捷径|山中滋味岂曾知
南院司徒镇洛京|未经三月政声成|四方群后皆如此|端坐庸夫见太平
沽头落日没人行|白草茫茫一望平|今日东西阛阓起|月明两岸读书声
衡阳到却十三春|行脚同来有几人|老大又思归岳里|当时来漆祖师身
征鞍远过孙王渡|稚子迎门喜气多|烟水云山一杯酒|拂衣归去兴如何
几时能致买山钱|便好山中醉暮天|有物秋来长引梦|鲈鱼新到曲江边
茅屋参差逐地成|高冈平陇见层层|若教竹木添蒙密|便是山阴道上行
自供东苑久司茶|览镜俄惊岁月加|纵使深宫春似海|也教云鬓点霜华
瑶岛分明近日边|周王元未解求仙|八骏崎岖云外路|空疑道里隔山川
岸高平步远汀沙|落木梢头点乱鸦|舞动双龙金锁甲|兰皋影外晚红斜
毕君瓮下几成缚|屈子江边又独醒|赖有东阳贤府主|不嫌驰骑送寒厅
山庄一对青青玉|潇洒天然同干生|说与人间好兄弟|时来林下听风声
岭猿沙鹤似同游|竹汊荷湾可漾舟|更入深溪见溪主|苍苔石上卧垂钩
南园莫笑独追寻|明日未知晴与阴|挥手一朝辞逆旅|满堂安用累千金
九衢荡荡绿槐风|旌旆摇摇马首东|惆怅凤凰池上客|青天万里一冥鸿
莫种西湖浅水滨|水清花艳各伤神|春光不与花相妒|花到开时却妒春
新安太守布宽仁|想见新安物物春|公暇高情倚盘石|闲听幽鸟看粼粼
故人死别逾三纪|喜见传家有凤毛|清代闲官得名郡|心存忠孝道能高
彭州又曰牡丹乡|花月人称小雒阳|自笑我来逢八月|手攀枯干举清觞
辞好曾闻喻色丝|那知妙处本天姿|若穷句法源流远|曾见梅山唱和诗
布帽垆头扑旧尘|貂裘愁杀蓟门春|洞庭湖上南归雁|莫忘芙蓉寄远人
朝犯雷霆暮即行|灶间老婢莫猜惊|须知堂里饤头肉|不似山中野菜羹
嘉陵源出本朝宗|地险无因直赴东|从此逆流归顺去|恬波遥与峡江通
六载风光不系跟|逢春能几见家园|相怜何事轻相失|花木凄然亦与喧
一潭清净水无泥|潭岸无泥石更奇|拟待月明垂钓去|前溪雨足怕龙归
天地沉沉夜溯舟|鬼神未觉走何州|明朝遣间应无是|莫恐元戎逐客不
竹帛烟消帝业虚|关河空锁祖龙居|坑灰未冷山东乱|刘项元来不读书
世路升沉合自安|故人何必苦相干|涂穷始解东归去|莫过严光七里滩
竹送荷擎雨脚斜|凉轩初试一杯茶|逢人莫道溪南好|暑月能清只数家
阵阵山风递雨来|夜深飘损满庭梅|未应一等成摇落|知有人家花未开
青鸟新传锦字诗|高情非是故相违|歌钟满坐风流客|不称山人鹤氅衣
蕲王箫鼓日纷纷|雪霁遥看玉笥云|借问江城春几许|梅花落尽不逢君
晴日穿花煖似烘|风檐微动玉丁冬|山童睡起心无事|斫得筇枝补鹤笼
沙碛茫茫塞草肥|桔槔峰上暮烟飞|交河北去天连海|苏武曾将汉节归
壮心黄鹄青冥上|旧业苍山楚水南|谁道向来经济略|种畬栽树伴农谈
丹门瑞雾紫濛濛|日到蓬莱正殿东|只看御炉香欲起|佩环齐响半天中
英标拔俗一千丈|壁立孤危不可攀|南北东西徒斫额|谁知步步在其间
朋从索寞厌分离|老去心情祇自知|记取上饶相望处|小桥南路往来时
曲径方池竹几竿|诛茅脔石要谁看|王侯第宅连云起|无此闲亭号岁寒
雄兵一旦破重关|父子分离瞬息间|后欲别知相忆处|锦江流水碧潺潺
吹毛费尽老婆心|笑杀巢居古道林|佛法我无相为处|凭他到处觅知音
独泛孤蓬卧未安|西风一夕晚潮寒|海天秋色寻无处|却向潘郎鬓上看
科名早列黄金榜|书学还趋白玉堂|挥洒常看五色笔|丝纶阁下染龙香
庐阜横江气势雄|飞流银汉与天通|八千里外南归客|肯靳鄱阳一夕风
绝顶高峰路不分|岚烟长锁绿苔纹|猕猴推落临崖石|打破下方遮月云
桥夹水松行百步|竹床莞席到僧家|暂拳一手支头卧|还把鱼竿下钓沙
得自苦时终入苦|来从哀处卒归哀|既非哀苦中间得|此乐直从天外来
仁杰狂甥趁猎人|颇能戴眼笑庭绅|汉家退堡犹麻沸|正复羞为女主臣
坐见南山对草堂|短篱秋色一樽香|从知野外柴桑菊|不畏台中御史霜
雨湿菰蒲斜日明|交交戛戛水禽声|幽居地僻经过少|野渡无人舟自横
浓香透彻泥丸顶|更恼诗肠卒未休|安得此花长不老|尽回四序作清秋
流水柴门白兔宫|一区晴锁万山中|成功会著荷衣返|入梦休猜蕙帐空
八月十八潮水生|三三五五踏莎行|见说浙江潮有信|远戍江南太薄情
谁寄梅花置枕傍|前时复得枕清香|因香梦彻江南路|江水浮天月似霜
三贤堂废西湖上|文庙重营气宇新|若得雪江相配享|方知创立是何人
相国忠如宋广平|危言流落晋江城|天资自直无心卖|何事青山亦得名
阳春几转属艰难|未惜空余两鬓斑|若把皇家元气论|入牢强似入深山
我匪悦云云悦我|云兮与我一无心|知君只爱云中隐|不肯出山无处寻
廷尉结袜名愈重|力士脱靴谗遽臻|君子小人所怀异|择地而行乃保身
岩根石溜自涓涓|一见尘劳顿洒然|惟有开山老尊宿|无心可洗亦无泉
我别甘泉又两秋|烦君传语旧同游|林泉不许山人卧|又遣朝簪簪白头
一襟秋色已凄然|云水初空眼界田|那更萧萧风雨夜|弟兄分影隔湖眠
僻性长嫌驿舍喧|蒲团到处宿祗园|机锋已被曼殊逗|可是毗耶更有言
路傍垂柳古今情|春草春泉咽又生|借问山僧好风景|看花携酒几人行
庾信终南眼忽开|横岑万仞接天台|纵横笔阵知强弱|留与游仙客咏梅
天门亲下紫泥书|汉武轮台恐不如|自是圣心哀赤子|已闻上相出淮徐
赐食金盘出宝闺|玄熊掌映紫驼蹄|侯家但诧承恩泽|岂识山厨苦荬齑
黑须寄在白须生|一度秋风减几茎|客处不堪频送别|无多情绪更伤情
作诗政欲江山助|老矣东西南北人|弟却把诗摹作画|东西南北是知津
傩鼓冬冬匝庙门|可怜楚俗至今存|屈原章句无人诵|别有山歌侑桂尊
书房偷得蜗庐样|仅仅能容老病身|纸被蒙头方坐稳|却愁转眼又新春
密洒疏飘尽自由|通宵到晓未须休|平生愁听芭蕉雨|何事今来听不愁
千家名满百家村|细说淮南欲断魂|师到乡关勤问讯|古人今有几人存
直上丹山撷凤纹|倒翻沧海取龙筋|携来世上无人识|散作青天五色云
箫鼓旌旗簇锦鞯|路人遥指翠微闲|使君乘兴同民乐|猿鹤无心不碍闲
咫尺芳丛艳色深|蜂情蝶思两难禁|看来莫用闲惆怅|剪下春风一寸心
曾将大手挽恒河|引得龙来地起波|何待砚池藏滴水|工夫元不费揩磨
问舍知君困欲还|才高那得卧南山|由来甘井人争汲|却恐心闲身未闲
祷旱何妨抵死求|分明在处有神湫|只消一念精诚格|立使风雷布九州
康侯蚤日共周旋|笔势翩翩两斗妍|乞与西山一丸药|坐令风翮更超然
秦僧吹竹闭秋城|早在梨园称主情|今夕襄阳山太守|座中流泪听商声
刘家兄弟雅临池|况及朱郎并驾时|片字直将南海贵|何人能复道羲之
书衔莫羡一条冰|美职高官不足称|何事只存天爵贵|令名长与日俱升
去年地旱菊苗荒|今年养得过人长|珍重花神不爱宝|铸就金钱万个黄
盘中共解青菰粽|衰甚犹簪艾一枝|寂寞废诗仍止酒|今年真负此佳时
庐山面目翠千层|飞𪨗孤禅不厌登|绝顶倚云无脚力|潭珠三伏洒寒冰
银丝饼熟笋供臛|玉糁羹香茶嗽芽|食粥案头添雅供|不知此味更谁家
枯树无心作此奇|春风先到向南枝|生憎野雀无情谓|飞上梢头逐蝶儿
坐久苍苔如见侵|携筇随水就轻阴|松风自厌滩声小|云影旋移山色深
诗律密闻高九释|倦游归老旧烟霞|朝中半是名臣友|时寄新吟壁罩纱
日日车头踏万回|重劳人力亦堪哀|从今垄首浇田浪|都是乌犍领上来
康州义烈光千载|徐老勤劬尽一身|及到成名略相等|须知忠孝是同伦
盈盈秋月不馀分|叶露悬光可数尘|此地正须烦一笑|要令排户问东邻
残年故国已无秋|颇解民忧与国忧|今日忧来浑不减|更添惭愧到心头
十年秋傍故山零|一坞残云夜不扃|土偶向人犹作祟|相传不似旧时灵
东望山东中麓山|赤城霞送主人还|忽闻醉里松风曲|恰似刘伶善闭关
常观月从东海出|想照石桥旁畔人|试问当年与今日|清光不改只如新
城梅旧赏竹堂幽|山寺楞伽花亦稠|今日春风并寥落|石屏惊梦到罗浮
楼上斜阳遇似飞|楼前秋景透人衣|横碧烟岚浓可扫|半红霜木冷相依
早游门馆一樵夫|祗爱吟诗傍药炉|旌旆满江身不见|思言记得颍川无
去年赢粟尚储瓶|又见新秧蘸水青|野老逢人说惭愧|长官清白社公灵
客中时序又匆匆|孤坐初春小雨中|弄水攀松去年事|令人忆杀洞霄宫
山水娱人未肯休|登临何事白人头|君看花木樊川墅|秪有廉泉独自流
黠虏生擒未有涯|黑山营阵识龙蛇|自从贵主和亲后|一半胡风似汉家
却暑回飙入暮林|衰蝉无力尚微吟|不须更问秋多少|著蕊黄花已可簪
一丘一壑思迢迢|莫把山林较市朝|江上相逢两无语|夕阳衰草暮萧萧
重重乔木与云参|黄鸟啼春画日酣|归取山中图画看|人生祇合住江南
秋深泖上一经过|蟹舍鱼罾处处多|野屋无烟空绿树|夜风天畔响寒波
黄金高筑古台名|蹀躞霜蹄万里行|剪拂劳君增价去|一时飞骑满神京
衰柳残荷并惨然|青山隔岸弄婵娟|多情唯有邗沟水|长送江南过客船
棠梨花落子规啼|望断荆门烟雨迷|一叶渔舟君可渡|晴云犹在洞庭西
绣被熏笼护暖云|酒痕曾上缭绫纹|秋风草阁梧桐雨|清坐张镫校玉文
花面丫头十三四|春来绰约向人时|终须买取名春草|处处将行步步随
少年文采复风流|适意湖山竟日留|老去不忘歌舞兴|琵琶犹载木兰舟
石绿藤黄间麝煤|半枯瘦筱羽毰毸|一时艮岳天颜笑|乞与宣和印押来
本来清净无一物|大地山河忽渺瀰|童子不须抛瓦砾|老僧定观正斯时
扬子桥边杨柳新|青帘斜照送行人|明日扬州看花去|祗怜不似旧时春
故根迢递九江滨|岁晚相看此道巾|不用诗流强分别|种花人是赏花人
雪满前山路欲迷|谁传春信到南枝|想应兀坐幽窗下|正是新诗得句时
平沙衬水竹藏云|自古多招薄命人|我独远来追所好|是中鱼美绿醅醇
琥车芝驾俨清秋|微雨侵宵助涕流|人世莫嗟离恨苦|却应天上更悠悠
十日河流冻不潮|连山一带玉岧峣|不嫌寒气侵人骨|独解骑驴学灞桥
几树桃花临水头|落花犹逐水东流|妾身不似花随水|十度看花九度羞
西冷渡头多酒家|香风十里散琵琶|游人不断踏歌去|爱杀当炉面似花
能举人间万斛舟|中流何用橹声柔|杨花两岸东风软|送尽斜阳更未收
观音寺里泉经品|今日唯存玉乳名|定是年来无陆子|甘香收入柳枝瓶
三别桥东三暮春|折花相赠泪沾巾|不知来岁天涯去|花下那寻折赠人
苕霅春深花满溪|一钩翻动碧琉璃|蓑衣箬笠尽有意|不到斜风细雨知
孽后邪臣造衅端|房陵幽闭抱深冤|一朝变起宫闱内|方信当时用妇言
曾到匡君住处山|始知身在五云间|吟毫挥尽无佳句|空遣奚囊捆载还
渺渺东西南北路|扁舟重载老侵寻|夜凉破梦秋虫语|一笑平生万里心
万里三年醉岭梅|东风刮地马头回|心劳政拙无遗爱|惭向甘棠驿里来
莫笑书生一卷书|唐虞事业正关渠|汉廷若有真王佐|天下何须费扫除
太守当年宪使除|军须供给自纷如|白发苍头宁自暇|一宵暂向府中居
轼辙文章储国器|郊祁科第振家声|龙钟痴叔情无限|力疾衔杯送远行
只尺龙颜一笑开|八千里外计臣来|席前若问苍生事|水旰征求未易裁
水沈煎水染衣裙|生长香林饱众芬|东莞女儿香角好|笑他黄熟不堪焚
懒值悬弧浑不记|老当还笏复奚疑|潞公未得为全福|晚惜斋旄尚涕垂
田文夜半至函关|鸡未鸣时去路难|不是三千珠履客|如何秦地得生还
闻道新词三百首|燕赵传无一字讹|闽中久断人游迹|岭外今知子夜歌
少室隐居空索价|北山俗驾费移文|道人笑破世间事|去住身心如白云
九月炎荒暑未回|如云瘴气满高台|菊花本是凌霜物|怪得今朝不肯开
日落边城旌旆愁|汉家铁马正防秋|慇勤送子西征路|弩力班超万里侯
春风吹雨湿衣裾|绿水红妆画不如|却是汉阳川上女|过江来买武昌鱼
霜筠雪竹古精蓝|投老归与志自甘|一食万钱终忍垢|鱼羹饭美忆江南
海天森列总云峰|尽在仙郎眺咏中|圣主牛刀教暂试|不须凝望紫宸宫
觚棱照日山藏殿|鉴影沉烟柳拂堤|芦苇丛深舟忽到|水禽惊起绕林啼
桃红柳绿春意浓|娇风吹送雨濛濛|道上行人不归去|目断南来几个鸿
不到嵇师今几春|凄凉疋马去无因|同游人葬梅花下|应笑花开不见人
龙州百尺石为城|万户层楼暮霭横|举网得鱼沽美酒|满船明月棹歌声
扫除愁恨惟应酒|陶写襟灵仅有诗|四十头颅只如此|可能心事及游丝
绕郭依依柳渐青|绮罗深处画船横|坐中唯欠贤乡老|把酒向风无限情
西风凉动早秋天|小雀何须畏杜宣|见说微形多变化|好为布谷莫为鹯
一枝风柳一蝉鸣|画出规模宛似生|莫谓其中绝音响|报君消息甚分明
地过长淮种橘难|僧房今见锁朱栏|秋来赖有黄金实|几被行人作枳看
喜闻春意回南郡|遽报凄风起北堂|卧辙攀辕空满路|麻衣血泪使人伤
春草芊绵柳拂堤|玉骢翘立不闻嘶|祗缘一入神龙厩|闲却沙场万里蹄
长安别日春风早|岭外今来白露秋|莫道淮南悲木叶|不闻摇落更堪愁
居士病从何处起|我今往问与谁俱|室中三万二千座|更许卢溪下语无
野鹤浮云绝系牵|石田茅屋故多缘|荷衣不带京尘去|诗卷长留洛下传
己学故学天隐说|多因误剃镜中头|戏拈当日颜良案|两足何堪踏两舟
世降文衰失正儒|韩公卫道辟杨朱|诚通衡岳开云阵|义信遐荒化鳄鱼
洞庭七十二峰长|橘柚秋来香万家|我欲来栖范蠡宅|烦君石上扫萝花
八荒岁旱待为霖|出岫无心亦有心|本是从龙天外物|谁教岩下久湮沉
宿雨初晴石未乾|墨云低覆失峰峦|名山想有英灵在|莫道行人不是韩
日射新苔铸绿钱|山耸花屏草刺毡|剩把苔钱买风月|山屏低拥草毡眠
虚亭遥跨水中央|五里荷花十里香|度曲女郎齐拍手|一声惊散两鸳鸯
寻幽觅胜到天台|触目风光剪剪开|欲问昙猷旧遗迹|千山排闼送青来
方床藤枕梦蘧蘧|睡足高堂乐有馀|茶乳泛瓯香篆息|明窗重理读残书
一曲凄凉薤露歌|贤人眼底渐消磨|所嗟不是龙蛇岁|湖海归来涕泪多
斫地烧畬旋旋开|豆花麻荚更菘栽|荒山半寸无遗土|田父何曾一饱来
汴涨溅溅费挽牵|轻舟难若上青天|只知乘𫘝及先去|不意迟留落那边
婆娑小洞一渔翁|竹院莓苔谢客封|卧对三山并五岳|依然顾恺画图中
御沟春水碧于天|宫女寻花入内园|汗湿红妆行渐困|岸头相唤洗花钿
飘零大半委山坡|雨雪无情尚折磨|纵有风流前辈在|贞元朝士想无多
穿地峰峰似箨龙|松身缭绕玉芙蓉|飞梯不向崖端造|咫尺应愁紫翠封
凭高负固恣为妖|自谓身安物莫摇|薰灌幸人俱有忌|不知鹰犬不相饶
当时不是不穷奢|民乐升平少叹嗟|姚宋未亡妃子在|尘埃那得到中华
玄云匝地黯无辉|老干盘空势不归|疑是叶家堂上见|夜深风雨墨龙飞
桐江水色映青山|安稳行人挂布帆|回首风沙鞍马里|不知此地是尘凡
坐久青灯结晕红|纸窗寒逗落花风|西斋试与吟春草|夜半开门月正中
东海西边西海南|芦花袅袅水漫漫|谢郎犹自不知处|莫作寻常洲渚看
灞陵车马断行尘|狂客新丰酒见亲|抵醉不曾交片语|只今谁是语中人
危言危行是男儿|倚伏相牵岂足悲|莫向汀洲时独立|悠悠斜日照江蓠
石室虚明隔紫烟|灵文中閟白瑶镌|丹书隐字谁能识|岁月应题建武年
报道梅边雪未休|披衣晨起上帘钩|孤根清健元如许|空为花寒一夜愁
悲悲切切复凄凄|况是昭君怨里词|安得西风加着力|一宵吹送汉宫知
别后相思梦亦难|东虚云路海漫漫|仙凡顿隔银屏影|不似当时取次看
岭南太半尚鸿荒|城壁空坚草莽长|忽到浔州江上饮|喜他风物近吾乡
一身千里伴征鸿|北去南来羁旅中|珍重故人相认得|新诗重举旧家风
开平四集诗百首|不是故歌行路难|竹簟暑风茅屋下|他年拟作画图看
尽日留连兴未阑|寒鸦背负夕阳还|遥知今夜空窗梦|只在江南水石间
断桥之西石桥北|忘世忘年寄幽独|千仞干云险绝攀|瘦影何时落横幅
江天咫尺怅离群|一听莺声倍忆君|七十芙蓉明月夜|登台曾共细论文
竹外斜侵十步强|千枝万朵亚邻墙|东风若过黄梅节|吹得先生醋瓮香
手开茅棘养疏慵|不著尘中车马踪|只许幽人来别岭|卧听石磴响枯筇
湖海淹留岁月深|萧条苦乏满籯金|传家幸有遗经在|迟汝重来共寸阴
残梦依依酒力馀|城头画角伴啼乌|平明未卷西楼幕|院静时闻响辘轳
岱宗如何齐鲁青|鲁侯昔祭山之灵|江淮远隔数千里|空山落木看祠庭
少妇红妆玉箸寒|清秋银烛对阑干|无情最是它乡月|不就仙郎掌上看
数过流年转瞩中|宦尘休更问穷通|新诗唤我尘埃梦|孤驿清澄一笑同
东望苕溪想月卿|尚怀泉石养精神|倘于归雁亭边见|为道阳关有故人
秦袭邯郸岁月深|何人沾赠郭开金|廉颇还国李牧在|安得赵王为尔擒
调得新声好自弹|雪车冰柱逼人寒|薇垣有客能相和|一曲空传下里难
客里屠苏岁又周|诗成无使怅悠悠|春风偶得家山雁|漫托乡心达故丘
未明开著九重关|金画黄龙五色幡|直到银台排仗合|圣人三殿对西番
属国难酬白发郎|延平谁与吊沙场|陇西使者如云出|却要迎归右校王
文闱数战夺先锋|变化须知自古同|霹雳一声从地起|到头身是白云翁
闲居潍上爱高眠|日晏行庖未起烟|不用吏民忧我乏|囊中犹有卖文钱
忽上高楼凌紫氛|俯看松柏渺重云|金书特荐千年号|御气长成五色文
枯桩一语错流传|碍塞平人万万千|百杂碎时须跳出|莫教坐在法身边
轮蹄雾涨九衢尘|役役人间祗是亲|随分世缘聊复尔|暂归还我自由身
山瓶惯识露芽香|细蒻匀排讶许方|犹喜晚涂官样在|密罗深碾看飞霜
花萼楼深玳宴开|诸王马上竞扶回|海棠醉杀无人管|直待渔阳战鼓催
淮清桥畔雨花间|人至江南自不闲|负尔黄山兼白岳|秋来又掩水云关
久持使节别尧天|故起朱楼北斗边|势压江淮盘厚地|影分吴楚与云连
舁上儿绷满翠容|黄裙高髻一丛丛|君王入内闻欢笑|赐与金钱满六宫
楚炬秦坑六籍埃|芳心争忍不同灰|若非斯道终难坠|雪鬓应消异世才
秦女吹箫蹑彩霞|孤茔幽馆掩梨花|龙盘金写崇真字|犹是宁王赐嗣华
佩德怀恩岂易陈|自嗟麋鹿性难驯|流年日月无多子|乞取山林放旷身
明明我祖万邦君|典则贻将示子孙|惆怅太康荒坠后|覆宗绝祀灭其门
长大聪明幼可观|诗文能诵说康孙|他年定笑而翁拙|四十馀三始作官
纸阁砖炉火一锨|断香欲出碍蒲帘|放翁不管人间事|睡味无穷似蜜甜
易地开山辟广居|静中妙趣契真如|自怜至老无闻达|抛却儒书读化书
风尘楚楚脱尘凡|更向群中数阿咸|坐想后来应跨灶|笑人终岁著青衫
梁国三郎威德尊|女巫箫鼓走乡村|万家长见空山上|雨气苍茫生庙门
杨花榆荚风流浅|秾李夭桃气味凡|只有寒香无俗韵|不烦吹笛恼掺掺
野炊未到也饥嗔|到得炊边却可人|伞作旅亭泥处坐|水漂地灶雨中薪
姚生拥鼻无闽语|林子裁篇有父风|怪得延津饶紫气|赠余双剑有雌雄
世事回看尽惘然|城南风物最堪怜|疏钟晓寺曾灯火|屈指于今是几年
淡荡东风二月初|过畦春雨长嘉蔬|齑盐自是先贤事|犹有清芬在画图
谁劝临行以母辞|当年苦战后人悲|祗应阳羡溪头月|曾见将军射虎时
上界群仙下土司|颠崖辛苦合通知|如今两浙人清逸|不负桃源入梦时
碧桃红杏艳阳天|礼聘相期举按贤|肠断关河时听雁|琵琶却在卖茶船
蓬莱路远未能之|水上枯槎也自奇|剑佩森森人似玉|群仙初谒太清时
惆怅高歌入睡乡|梦中魂魄尚飞扬|起来露立频搔首|夜静无风自在凉
飞堑乘城力亦优|不应伏枥便垂头|而今世上无良乐|兀兀黄尘辊得休
眼病身持四分律|流芳巧笑两如何|从教酩酊非吾事|免得醒来恨更多
见说伤情为见春|想封蝉锦绿蛾颦|叩头为报烟卿道|第一风流最损人
石貌苍颜迥不殊|天工偶尔赋形躯|顽然本是无情物|应误行人指望夫
仙槎正落斗牛间|散发中流意自闲|却被君平开口笑|水穷山尽不知还
万瓦无霜晓更寒|羸躯偏觉旧袍宽|日中一饭方停箸|又报前驱已跨鞍
薄暮桑乾大猎还|纷纷雨雪暗关山|天寒不惜貂裘典|一醉春光上玉颜
双鹭能忙翻白雪|平畴许远涨清波|钩帘百顷风烟上|卧看青云载雨过
山间昨夜雪三尺|晓云如拭天无痕|怪得清声满人世|石林冻竹风翻翻
彭祖八百乞延寿|秦皇登位更求仙|昨向天津桥上过|石崇犹自送穷船
阴云冻合不成飞|行李留连岁律迟|山色宜晴更宜雪|别来应有忆山诗
城南百花开满洲|城中主人招我游|急唤吴姬歌小曲|莫令花落起春愁
紫霭丹霓磨壁金|岩桥跨麓横青阴|陆先生事今何在|石室云深无客寻
荆溪老守底风流|哦就千诗一笑休|天欲做春无去处|只堆浓绿柳梢头
松松费尽熊罴力|画取黄山万树来|双腕可怜如此用|丹青深隐冠军才
奴人满把和诗到|城市林园未放时|分饷治中君得句|载酬泉上我非诗
日日言归未得归|翻令儿女笑寒饥|而今已觉归非远|为报山猿野鹤知
小径连村行几曲|垂杨未绿草成蹊|门前野水还如带|恐是仙源使客迷
池荷衰飒菊芬芳|策杖吟诗上草堂|满目暮云风卷尽|郡楼寒角数声长
四山镕日泻黄金|谁载亭皋一尺霖|息处生机无间断|划然有顷验天心
我生犹得问天真|净洗频年马上尘|此地何妨来著我|老僧原自不嗔人
王氏滔天擅国权|可堪恭显厕其间|屡形天谴君非悟|徒使宗臣每犯颜
天生一艺更无伦|寥亮幽音妙入神|吹向别离攀折处|当应合有断肠人
素馨茉莉及玫瑰|清馥浑同雪里梅|六入不分初病起|眼前欠此共徘徊
老病还同叶半凋|经旬门掩夜萧萧|海城都护曾垂访|一片清风慰寂寥
玄宫不著幻尘愁|荏苒韶光户外流|传得长生龙虎诀|凤笙吹老白频秋
藜杖芒鞋兴不穷|万山螺簇碧茏葱|青天一饷开图画|潋滟收归惨淡中
荼蘼花落絮沾泥|乳燕池塘莺对栖|不是空闺听不得|画眉人恼画眉啼
今宵壮观驾扁舟|两岸芦风淡欲秋|谁把琼箫惊客梦|始知五月在池州
岭南何但隔天涯|只见长安不见家|马上风尘犹是客|年年空自忆梅花
长截邻鸡叫五更|数般名字百般声|饶伊摇舌先知晓|也待青天明即鸣
千山木落眼全真|到处乾坤到处新|安得清秋长万里|古今不见一毫尘
岁寒相见在天涯|玉色珠光带露华|笑杀玄都狂道士|种桃何不种梅花
门外初停嵇吕车|殷勤仍嘱武昌鱼|从来一点相知念|不为蒲轮便破除
破镜难圆对影长|九秋兰菊易荒凉|只应儿女伤心泪|滴作萧郎两鬓霜
叆叇烟云覆碧蹄|朝来天厩暮辽西|昨宵逐电分明见|八尺玄虬带障泥
新买斋居近学宫|传家书籍尽堪容|北窗又有娱情物|三里青山百丈峰
小渡霜螯贱于土|重嵓野菊大如钱|此时最忆涪翁语|无酒令人意缺然
雨脚昏昏扫不空|柴门未觉有春风|晚晴骤喜窗明处|犹倚蒲团附火红
天目峰头一鹤回|白云持赠当寒梅|琼花观里开包处|寄得玄砂白纸来
不品官班但品人|深云藏屋屋藏身|就中别有难藏者|名震京师郑子真
南北东西经乱离|闲思往事只堪悲|山中落尽梅花片|同赏春风更有谁
枝上栖禽五色毛|睡酣花气日初高|江南一觉繁华梦|满地荆榛叫百劳
梁间燕子甚微眇|岁岁来过旧主人|不似翟公门下客|交情浅薄最堪嗔
万里烟沙惨淡中|西风遥跨锦花骢|囊中自有如椽笔|归上将军第一功
石路崎岖近却遥|抱琴将赴隐人招|茅堂只在云深处|骑马看山过野桥
暑日薰蒸睡思浓|黑甜真处世情空|那知一枕窗前梦|无限尘缘在眼中
小至时欣云气祥|玉阶渐见管灰扬|不知边塞征人妇|可有闲情验线长
道丧何人识重轻|白头不作魏公卿|沧浪濯足知君意|浊水那能浼我清
分明三鸟下储胥|一觉钧天梦不如|争那白头方士到|茂陵红叶已萧疏
萧飒西风起暮愁|无端阴翳掩晴秋|何当放出中天月|重照山河十二州
莫道人间有恨人|双星天上更酸辛|若教精卫填河汉|清浅而今已作尘
太白歌中昔未闻|佛天高处却逢君|姓名不落人间世|何事今朝不望云
钱唐湖上筱骖游|一榻长为孺子留|头白无成两漂泊|输君天地一沙鸥
虚耗驱除若羽毛|开元天子赐蓝袍|空令鬼物持戎器|不管雄狐向窟嗥
蜀语初闻喜复惊|依然如有故乡情|绛罗饼餤玻璃酒|何日蟆颐伴我行
支筇步履踏莓苔|小院无人燕子来|最是东风难管领|梨花落尽杏花开
已闻颁朔向明堂|百草犹思一一尝|天意应怜民疾苦|欲跻仁寿佐平康
孺子才华间世奇|圯桥相遇即相知|不因进履传兵法|寸舌那能作帝师
界破城南万顷田|猿啼鹤唳自年年|拾遗几度溪头过|犹见余波浸碧天
盘石轮囷隐涧幽|烟笼月照几经秋|可怜琢作团团磨|终日随人转不休
雁翎未忍刳丁谓|虎口犹期脱蔡京|何事奸邪皆幸免|洛阳年少却南征
八法纵横擅彩毫|何烦抛掷事龙韬|聊飞尺檄萧关外|已报单于雪夜逃
青榴丹橘春冬天|课酒行歌意醒然|薄俗谩通人意过|冥将物理信流年
曲中当日最繁华|春到青溪处处花|游冶竞遮苏小路|辞章多在薛涛家
楼头凝眺倚晴晖|山势长看水附堤|燕子双双衔不遍|凤凰城里落花泥
贾父何因并辔来|行谈渤海使君才|千山不共衔杯日|东指松陂过汉台
暗上江堤还独立|水风霜气夜棱棱|回看深浦停舟处|芦荻花中一点灯
半月春晴探物华|山园走得脚酸麻|从教三日风和雨|闭户烧香不看花
白苇萧疏野火焚|流民草舍各星分|沙田土瘦新耕得|宁死江头不作军
横石矶头月满身|天青月白白于银|莫言旧日寻常路|一度经过一度新
不向江南冰雪底|乃于毫末发春妍|一枝无语淡相对|疑在竹桥烟雨边
人厌尘嚣欲学仙|上天官府更纷然|不如啸傲东篱下|且作人间过数年
片片飞花逐水流|伤春何处最多愁|红妆独倚阑干立|望尽征帆不下楼
采石矶头秋雨晴|芜湖城外暮潮生|美人只在江波上|十里芙蓉愁月明
半浓半淡四山景|快雨快晴三月雷|桥影不随流水去|渔歌偏带夕阳来
我家草堂南涧滨|门前不识车马尘|白云相随过山去|天地别有人间春
武安何谓锐头将|贞观才无福手民|世上封侯人不少|封侯人是杀人人
晴明百鸟啭新声|摧啄幽花折粉英|冷坐隔帘呼不起|惜春无计若为情
本朝耆旧数吾宗|老监轩昂洛社中|后五百年人定说|过江复有戴花翁
重峦复岭锁松关|只欠泉声入座间|我若当年侍师侧|不教喝水过他山
堂上双亲寿且康|堂前兄弟雁排行|人生此乐由天致|应是君家世泽长
佳处知音若不多|似将俚耳听云和|溪山无自不挂眼|亭乎亭乎如汝何
绿云双绾似仙妆|山下梅花相映香|笙鹤不归春寂寞|碧溪流水过罗阳
桐角声中春欲归|一番桃李又空枝|杨花好与春将息|莫被东风容易吹
今年腊日近春繁|帝意深忧气未暄|益恐吾民有饥冻|太仓连发赈元元
十年骑马走红尘|非敢求为富贵人|只愿似他龚处士|不馀不欠一闲身
百年俎豆水云间|万里虹桥指顾还|节义今传余阙庙|何人解忆古厓山
时人应怪我何求|白尽从来未白头|磅礴昆仑三万里|不知何地可薶忧
鹿入深宫花解愁|牛登高鼎𫗧伤休|当时若听履霜语|岂到峨嵋山尽头
老去法光不足惊|婴寻世事或能精|眼花头白终无用|卧看纱窗晓日明
西湖雨歇鉴奁开|江面银涛一线来|自有云山供四座|圣君元不事池台
湖光潋滟接天浮|风捲银涛未肯休|夜岸系舟来古塔|不妨踪迹更迟留
夜添山雨作江声|绿暗红藏江上村|何处人闲似仙境|寥寥一犬吠桃源
枕中莫问熟黄粱|梦里何妨集众芳|芸省翻书慵辟蠹|兰闱起草会含香
五斗留连首屡回|来寻南涧濯尘埃|春风直恐渊明去|借与横斜对菊开
苍山曲曲水斜斜|茆屋高低带浅沙|车马城中尘似海|多应不到野人家
残灯吹了闭禅关|风约孤萤落砌间|本为饮茶妨睡早|强寻诗句拟寒山
春昼宫娥睡足时|凭栏无语听黄鹂|谁家按曲敲檀板|惊破林间自在啼
我洞壶山山更西|与君相对共幽栖|不妨分与筼筜种|助得云深断路溪
竹篱啼鸟唤窗明|绿荫亭苔枕簟清|睡起扣门闻旧约|杖藜携酒又山行
汉宫早送瑶池信|荀令堂前夜气浮|凭仗花间拜新月|重添新篆炷春愁
蜀魄思归昼夜啼|漆园蝴蝶梦魂飞|箪瓢陋巷心如水|惟有颜渊殆庶几
识得山中更有山|点头顽石未曾顽|修罗钻入蜗牛角|碧藓苍苔处处闲
阑倚西风月未生|露凉转觉桂香清|诗成月在桂花上|此景如何画得成
十年不摘洞庭霜|喜见新苞照眼黄|但对典刑休嗜味|虎贲犹得作中郎
塞草汀云护玉鞍|连天花落路漫漫|如今却忆当时健|下马题诗不怕寒
白日苍蝇满饭盘|夜间蚊子又成团|每到更深人静后|定来头上咬杨鸾
东风吹绿南洲草|翠𪩘名园相对好|人生得意能几何|斗酒相逢倾怀抱
人家星散一孤城|堂扁从容尚得名|日暮孤舟江上泊|待明风雪逼人清
潢河绕出郡城楼|楼枕潢南城上头|天阔星连翼轸分|地长川带汉江流
谁遣缁尘羃缟衣|江南臈尽淡忘归|罗浮梦断梨云远|月映佳人启素扉
路穿槐柳绕山斜|长夏村墟对物华|青玉一寻披箨竹|绛缯千片剪榴花
钟离权约同烧汞|吕洞宾呼共屑琼|便合身随笙鹤去|底须冠剑葬空茔
覆雨翻云转手间|阴晴都付与秋山|老年心绪偏宜醉|长日工夫只为闲
西去曾悲鸟道沿|东来又骇畏途鞭|如何一舸西江上|放溜乘风不用牵
烟笼庭树水侵阶|隐隐轻云细雨来|爽气已添烦暑退|好怀千古一时开
貂衣风煖猎渔阳|马乳蒲桃醉战场|夜半胡笳自哀怨|浑河水黑月如霜
西风黄叶满江村|瘦马来穿渡口云|动地传呼逢醉尉|谁何禁杀故将军
狡狯仙人来自东|海波清浅日轮红|易迁宫里飞霞佩|只在鸾笙一曲中
师保何人为琢磨|安知父祖苦辛多|酒酣禽色方为乐|讵肯闲听五子歌
歉岁还乡益困穷|瓶无储粟酒尊空|醉经且学文中子|闵雨难祈应上公
徐卿宠送酒如河|半醉当筵楚调歌|握手燕山春草色|缄书西省白云多
建水南行旧路斜|石桥青竹野人家|相思不及双飞鸟|红雨溪头又落花
寒梅吐艳风初应|步辇宣游日渐迟|道荫无涯真绪远|永康寰海茂春祺
软饱三杯午梦醒|扶筇纵步竹边行|清风满径襟怀爽|喜见儿孙次第生
人言清禁紫薇郎|草诏紫薇花影傍|山木不知官况味|也随红日上东廊
栋花风起燕飞飞|步出溪桥一径微|最喜晚来诗趣好|山光水色淡斜晖
夕阳门巷落花频|老去能逢几度春|两日无诗方怪懒|一声啼鸟又催人
冬青花落雨涔涔|一日舒晴十日阴|也爱东园有生意|枇杷铸得万丸金
君去霜台无御史|君来秋省有刑官|百年节操惟松柏|休负当时旧岁寒
败壁颓垣半绿苔|行人过此暂徘徊|一龛冷落无香火|惟有栖鸦夜夜来
天地初分日月高|状如鸡子复如桃|阴阳真气知时节|直待三年脱战袍
碧树参差竹屋低|半生此地惬幽栖|悠然不尽登临兴|屋上青山屋下溪
柳色鹅黄蘸碧沙|隔溪遥指四娘家|故园春事如今晚|可见东栏芍药花
西北佳人绝代姿|倾城倾国未为奇|自然冰雪生颜色|不用人间朱粉施
小池岁晚石泉寒|荷叶低垂绿柄乾|一似渔人暮归后|败蓑破笠挂鱼竿
暮门斜日对寒流|一片云凝万古愁|泉底有人呼不觉|白衣苍狗自悠悠
盈盈红玉晚妆新|静倚菱花自写真|一片青霞生袜底|满宫传是洛妃神
坐对苍然暮色侵|忽惊萤烛度枝深|少年嗜学犹馀志|安得茅檐把卷临
朔风吹雪著人寒|行尽千山复万山|旅思乡愁两无奈|不须诗债更相关
短短桃花亦自春|隔墙飞水太惊人|沿洄不怕渔郎入|小小溪塘不是津
芭蕉庭院独徘徊|一片秋襟郁不开|不是霜红随逝水|深宫何处托良媒
绕檐点滴如琴筑|支枕幽斋听始奇|忆在锦城歌吹海|七年夜雨不曾知
罢钓归来月未明|隔篱遥见一灯青|不知潮落江风转|流却扁舟过别汀
炎官司印未十日|暑气骎骎著病翁|卷地吹来忽惊散|今朝还遇楝花风
娇儿幼女逐山妻|争解行囊看赐衣|颠倒海图裨短褐|可怜杜老北征归
自嗟风雅委荆榛|每有诗成不示人|流水高山如善听|朱弦宁惜为君陈
二年奔走道途间|知被青山笑往还|只向江南南岸老|行人应更笑青山
往自幽燕道上来|逢人那敢说金台|在时正值西风候|满面黄沙拨不开
潋滟红深百盏浇|醉归不觉路迢迢|临分情味殷勤甚|暗遣人扶过画桥
家山有路应须到|到得家山未是归|拈转杖头俱划断|好看午夜太阳辉
穷耽世味不期骄|安得羹墙暂见尧|未到闻韶饱三月|且求陋巷乐箪瓢
澹澹苍烟破玉蟾|隔林清影落疏檐|从今留作黄昏伴|分付山童莫下帘
沂水何人解问津|楼中蠹简拂蛛尘|杏花坛下朱弦瑟|十指风生别是春
回艇正当潮长时|牵夫徐步日迟迟|风和两部笙歌响|似助行边几句诗
旧嫌诗被西湖隔|一笑谁教却此同|为有简书闲不得|不知吟鬓又秋风
八十已过将九十|翛然物外等闲身|绣林山水堪怡悦|太息清风减一人
绿章封事步虚仙|来自东皇太乙边|满袖明珠出光怪|又随溪月上归船
绣户朱扉彻夜开|手持银烛独徘徊|满阶青草留应久|只是羊车不肯来
报得韩仇树汉功|也曾安受列侯封|若教信越长无恙|未必山中有赤松
忽忆梅花空断肠|十年依约梦中香|如今濯锦江边路|不见栽花黄四娘
当年此地共扬舲|一入泉台竟不醒|墓上白杨今老大|江头古木自青青
捲地沙尘扑面来|归舟不进去帆飞|世间何事无迟速|逆者由来顺者机
江门还我自由仙|七洞天西小洞天|南去北来船过尽|无人肯住钓台前
稚金老火战重围|京洛缁尘点客衣|输却东园南阁老|水花阑槛夕阳稀
多少同年尽溘然|我今独喜尚安全|傥延朝夕诚为幸|敢谓犹能十五年
长啸须寻阮步兵|醉来高枕一身轻|如何范蠡扁舟去|千载犹传货殖名
花落军持入涧香|寥寥净域绝思量|不知下界黄昏近|犹向西窗恋夕阳
君家结得此花缘|盛事龙头四十年|书种至今香不断|馨儿俱作广寒仙
少年荡子有黄金|投赠明珰结两心|不得良媒终不肯|一春风雨洞房深
十三娇小学搊筝|搊得筝如鸾凤鸣|却问秦王何处去|不教童女访蓬瀛
迭嶂横空向郡西|迥然高峭众山低|树梢缺处见城郭|日影落时闻鼓鼙
黄河东绕太行深|云薄西峰日未沈|万里乾坤同一慨|北南行止两无心
半落梅花雪透明|不妨把酒当春行|光风有意相料理|杨柳青边约略晴
船落黄泥与白沙|春光都在棠梨花|蜜蜂相喧作何语|日晚松阴报午衙
十年不折江南春|亭下双梅是故人|凭仗开时属青翼|已判飞雪满悬鹑
去年相送出城隅|郎秉青骢妾乘车|为爱团圆明镜好|欲将分赠又踟蹰
庵前乌龟久不见|一夜雷雨忽然出|东山老汉眼■痴|近前问讯定光佛
十五谁家窈窕娘|春风闻得麝香香|盻予一盻全无语|笑倚人肩若不妨
西湖仙人莲叶舟|又见石山移海流|老龙卷水青天去|小朵莲花共上游
几回送目上层台|强把幽怀借酒开|归路茫茫杳南北|晚烟连树接蓬莱
敝却貂裘耐却尘|春风回首易沾巾|囊中剩有酒钱在|羞说当年问舌人
人人尽醉声闻酒|日日争焚解脱香|为问鸿华老庵主|可曾相识转轮王
残生无计可荣亲|一见松楸一损神|惟有青山知此意|晨昏长戴白云巾
雪压筼筜翠叶低|文禽声寂不闻啼|上林春好无情到|荆棘丛卑只共栖
山老榜庵名内照|掩扉默坐徒观妙|欲知毕竟事何如|无量寿光悬两曜
暑入秋来午更强|风排雨遣晓差凉|如何绕砌千枝蕙|只是开门一阵香
天资孝友本生知|不愧周人七子诗|绝妙好辞旌至性|丰碑千古奉坟祠
人生逆旅困风波|大似寄居鹦鹉螺|月白江空无一事|不须更作钓鱼蓑
年大飘零馘已黄|野麋难复厕鸳行|山名一径通天目|便欲看云老是乡
歙水端溪各擅名|刷丝鸲鹆眼分明|不因守黑谈玄辈|奇璞缘何见管城
禅心久已定猿并|肯似巫山神女情|一冢香魂归白鹤|千秋名附苏先生
幽庭鸟蹴梅花片|蔌蔌因风抟复散|贪看立到昼阴移|满地苍苔遮一半
六出瑶花尚未开|纸屏先见一枝梅|惊回斗帐罗浮梦|恐是仙娥晕酒来
达道应须并六贼|六贼并了何所得|十方坐断眼头空|观音院里无弥勒
赤日黄尘没马鞍|宵征聊快月波寒|饮风吸露易为足|何事区区口不乾
我老又穷交旧绝|姓名面目畏知闻|餐痂是病竟不悟|裹饭相从独有君
朝朝探报晓民间|犹更讹传百十般|旗上大书安与急|展开安字一齐安
生来于君一岁长|决去愧我三年迟|今世谁不落第二|著鞭尚续堂中诗
千门万户总光风|别有昭阳一样红|谁道翠华游幸远|又移春色醉重瞳
斜入茅檐如有恨|高情每赖吟题遣|要知调鼎会有时|且占寒溪照清浅
菜丝生叶落雕盘|欲去春衣怯晓寒|惟有多情双彩燕|不须风暖舞钗端
美人如玉马如云|误却开元万乘君|不写班姬辞辇意|画师空说李将军
风急烟销远岫开|长空只有雁归来|青山久住忘人世|时爱松阴破绿苔
仙人未必皆仙去|还在人间人不知|手把白髦从两鹿|相逢聊问姓名谁
碧瓦凉生月欲流|露蛩枫叶共啼秋|城乌半夜惊飞起|只为离人白尽头
直道危言自古难|忠贤常困佞邪安|兴王赏谏非无法|却为贪令自择官
庐陵别驾有慈闱|到处官亭见彩衣|总为青山能送老|不知黄壤却同归
疲躯暂息赞公房|山雨萧萧午梦凉|荣辱不惊清夜枕|四更云月吐寒光
两京平日接英髦|不独诗豪酒亦豪|休把青铜照双鬓|君谟今已白刁骚
壬戌十月十六朝|虚空拳踢不相饶|等闲打破疑团后|大地黄金也合消
长眉画了绣帘开|榆火新传蜡炬来|扑蝶西围随伴走|晚归多是看花回
诗书伴我真多事|云卧天行意自闲|半世论交遍天下|眼中惟觉有青山
璀璨谁将玉作春|天魔故恼老诗人|金炉送在东堂手|便有清香通四邻
雁声低度水村深|中有人敲月下门|满屋秋风灯欲暗|江山千里故园心
特地移藩唤木犀|眼明初见岁寒枝|临风想像香来处|不到黄昏满树时
当年接翼上天池|旧事空存雁塔题|岂有新诗来渭北|谩令后学仰关西
偶尔相逢细问途|不知何事数迁居|微躯所馔能多少|一猎归来满后车
脚下尽山山未登|游情忽忽叹无能|何堪拄颊西南望|引入苍茫一万层
二集一传一不传|可能宝晋胜坡仙|苏郎不醉常如醉|米老真颠却辨颠
云连树色千嶂合|雨挟泉声一道飞|尽有山林溪涧趣|好将佳境畅天机
忧民白发三千丈|报国丹心十二时|独倚长空望红日|满帘风雨燕喃呢
天海相连无尽处|梦魂来往尚应难|谁言南海无霜雪|试向愁人两鬓看
比肩千里未云赊|野寺扁舟送落霞|无计留君归亦得|天南谁是鲁朱家
飞鹢鸣镳鼓吹喧|繁华应胜渡江前|吟梅处士今还在|肯住孤山尔许年
旅食燕台两变星|图南长拟蹑鹏翎|无端夜雨惊心事|梦断罗浮未了青
柳丝长系木兰船|别浦风光莫浪传|贴水新荷空荡漾|露珠终日不成圆
栩栩庄园梦正酣|曙霞分色照东南|闭门更费当关报|已是嵇康一不堪
虽是澄江镜面平|急流如箭去无声|溯江不遇东风便|十日都无一日程
坐破蒲团慧自生|雪窗何处问袁宏|欲寻花雨东风面|别有新篇佐渭城
种田不收一年事|取妇不著一生贫|风吹白日漫山去|老却郎时懊杀人
二子聪明旷与离|一尊容我与论诗|待将后集从前刻|直到鄱阳送别时
太史南游上会稽|爱奇端欲助文辞|萧骚白发离骚国|不到巴陵终欠诗
翀峰龟岭与龙屿|三处山川实壮哉|相去之间不百里|七年三度状元来
滩声留客不容归|更尽西山一寸晖|要看冰轮升紫磨|绕枝寒鹊自惊飞
去岁归营丘嫂葬|今年那复以家行|挽须无用祇嗔喝|念我只儿同短檠
涧水桃花路易迷|不同人世下成蹊|自从重入山中去|烟雨深深锁旧溪
水流花谢断人肠|一葬金钗土尽香|到底因缘终未绝|他生还许嫁王昌
瘦马炎荒寄宦情|乌纱巾外野云青|而今万里高秋兴|犹在三洲与七星
病里俄惊报讣音|狂风号野正凄阴|归来哭向残妆处|冷月寒花泪滴深
奇花不尽留春久|宿雨才收见月新|阁外凌云高去鸟|山中问道远游人
二十玄门尽扫除|太虚寥豁月轮孤|翻身直透威音外|著得狂花翳眼无
白云流水自东西|漠漠杨花客思迷|杜宇亦来归未得|一春不向此山啼
排空乱石阵图多|铁壁银山一折过|南越北门天设险|万人城在要人和
槛外春云控紫骝|腰间明月冷吴钩|酒酣把赠天风起|吹作湘江白鹭秋
海上句丽百衲衣|天南身毒一筇枝|卧龙独乐愁为雨|今问庞公过在谁
不随星使溯河流|却向荒矶侣白鸥|我本绿蓑江海客|十年空忆在沧洲
初无勋德在生灵|徒以游谈致上卿|血食官祠尚千载|男儿要自勉功名
阵云忽向沙中起|探得胡兵过辽水|堪嗟护塞征戍儿|未战已疑身是鬼
此舟无物本来虚|万斛清香只有诗|昨夜潮头高几丈|老僧睡著不曾知
君玉风标世所希|日临小阁瞰清池|君来已隔元丰梦|鹭静鱼寒尚往时
春田课仆暂亲农|亭子闲来坐晚风|幸得微躯能勿药|崇桃又见一年红
橘仙岩下曾相见|沙合桥头杜宇啼|白发故人官满去|一蓑寒雨上春犁
曾挈东皋到酒泉|而今醉国也骖然|睡乡若有闲图籍|欲向先生受一廛
七真殿西开小门|此中南与书司邻|板扉无人蝴蝶乱|细草幽花三月春
三晋当年各拜侯|王纲纽解竟难收|山东连师凭谁在|容易强秦并二周
迁客湖湘召赴京|轮蹄迎迓一何荣|争如与子市桥饮|且免人间宠辱惊
小舟闲已杙江湄|满眼璚瑶定有诗|诗似其人人似雪|只应清处恐人知
岩谷空明溪水冷|高人据梧目若瞑|行留坐卧都不省|短发长风弄疏影
嬿婉回风态若飞|丽华翘袖玉为姿|后庭一曲从教舞|舞破江山君未知
玉箫吹断知何许|柳径日长娇燕舞|鹤城半掩人未归|数点春愁杏花雨
野桃得意为谁秾|水际翩翩弄影红|可惜不栽玄圃上|却同灌莽倚春风
丽赋多传楚客才|新诗还自楚江来|雪痕未涨龙池水|风信先飞庾岭梅
松楸一见一伤心|亭院凄凉惨树阴|记得先君旧题壁|水光山色恨难禁
躬事胼胝少长同|忽于平地见崇墉|溶溶春碧歌于牣|不日还应懋尔功
纱幔薄垂金麦穗|帘钩纤挂玉葱条|楼西别起长春殿|香碧红泥透蜀椒
闻道爱民如爱儿|从教闾里作儿嬉|纷纷行路皆垂白|知是当年不忍欺
黄沙蚬子贱如泥|赤鲤青鲇价总低|日饮两杯家酿熟|阁徐经史又山溪
昨夜四更三点中|天阍开锁洞瑶宫|婵娟睡起无心绪|闲把银钩挂碧栊
镇物高情济世才|欲随猿鹤老岩隈|山花处处红妆面|髣髴如初拥妓来
三月皇都偶遇君|袖携诗卷见情亲|玉堂仙去难兄逝|流水残花亦怆神
龟趺但见碑讹缺|马鬣安知葬旧新|想见若敖求食鬼|亦羞东郭乞墦人
山花野草一荒丘|云里骄奢旧迹留|珠翠管弦人不见|上头麋鹿至今游
宿霭埋山未肯收|晚风吹雨湿衣裘|渔舠一叶烟波里|添我胸中万斛愁
圜内霏霏雪片轻|三人同送一人行|须知令我难堪处|正是铁门回首情
家数文章有路寻|云韶殊世不殊音|小生不幸生来晚|才识先生识水心
色分姑射冰肌外|味在金仙露掌中|乞与佳人润妆脸|两家春色一般风
轻岚点点著衣衫|花气撩人似半酣|帘外山光帘内映|绝如浓黛写江南
一藜屈折入高秋|惆怅天门万里头|世路转看无直处|黄州以后有儋州
催归亦是大饶唇|自不能归底劝人|行止在人终莫劝|只应劝得合归春
绿树森森野照明|荷风荡漾布帆轻|幽轩坐睡非难觉|只欠黄鹂三两声
贞烈那堪黠虏求|玉颜甘没塞垣秋|孤坟若是邻青冢|地下昭君见亦羞
龙膏千炬绕芝楹|银钥初收玉漏倾|夜冷不禁罗袖薄|双鬟炙火更吹笙
名士天生磊落才|只耽痛饮罄樽罍|谁传一味解酲法|歌断离骚眼自开
朝随汉使到天涯|暮与江鸥宿浦沙|岁晚客途营一饱|稻粱多处即为家
已办知津送去舟|重临快阁亦悠悠|黄知橘柚江行好|此去况经龙雾洲
七十诗翁鬓已华|平生未识水仙花|如今始信黄香错|刚道山矾是一家
休将翡翠绾金针|不折芙蓉缀玉簪|谁见云中双比翼|空传月下两同心
隔花女伴笑呼名|新试宫鞋月下行|倦剧归来更漏永|一帘秋水浸桃笙
天上曾乘泛斗槎|归来闲置海东涯|波涛洗出金鳌背|叶叶琅玕拥翠华
歌谣人物接康衢|和气氤氲溢八区|日晷悠悠才过午|周人酒诰汉人酺
情忆闺中悟已深|空门才到更澄心|楞伽读罢禅初定|野鸟林𤠔只共吟
荒陂终日水车鸣|村北村南共一声|掠面轻风吹小雨|鄙夫诗向此时成
三日仙源路不穷|冲虚观口系孤篷|自来渔父无寻处|曲曲千岩万壑中
去岁南乘下峡舟|西归仍此听巴讴|题桥亦浅丈夫事|未赎当年犊鼻羞
忆弄吟毫倚翠阴|也应新笋更成林|感君潇洒赓诗句|不负凌虚一寸心
别后曾无一纸书|忽于今日寄双鱼|开缄尽是离乡思|何日重来舜里居
淮南五月叫春鸠|花落清河锦浪流|偏恨寂寥乡思里|澹烟寒月下邳州
水势滔滔不可量|渔舟容易泛沧浪|连山翠霭笼沙溆|白鸟翩翩下夕阳
往岁金台屡据鞍|居庸雁字仰天看|中秋蟹断□花绝|红叶西山九日寒
金石台前鸦乱飞|空濛山影出阴霏|野塘水活柳生眼|茅舍聚人迎妇归
二月多烟三月风|山花多是满冈红|一囊收取春光尽|付与奚奴寄大同
水穷云起两无期|独坐空山日暮时|好是王维诗里画|画中那复更题诗
方寸终朝似火然|为求白日上青天|自嗟辜负平生眼|不识春光二十年
五月隋堤柳色醺|炎风吹浪滚黄云|河壖满目无青草|瓠子歌声更忍闻
水宿山行可煞劳|山川应是怕才豪|诗人只好游湘水|上却巴陵恐是骚
凤辇迎风乘紫阁|鸾车避日转彤闱|中堂促管淹春望|后殿清歌开夜扉
从教扰扰校亏成|且可蘧蘧了死生|八极神游应有分|几时杖屦得同行
郡名元自山名得|石似疏棂四面同|每恨世人游不到|羡君身在此山中
五月蓬窗触热多|清凉台馆此调和|故人重进杯中物|独酌灯花一放歌
我行重到清凉地|小室轩窗分外明|不是山家占春色|大都物理自舒情
胸中戈甲一敌国|笔下篇章万户侯|龙门隐吏绝人处|百事随缘莫莫休
春风一路百花开|踏遍空山特地来|莫道沤麻池水浅|千寻飞瀑吼春雷
锦箨飘零粉节深|万竿如束翠沉沉|子猷殁后知音少|忍剪凌云一寸心
谈笑功名节概稀|古城残垒对斜晖|年来羞道纵横计|走马城南射雉归
同攀梅蕊便分携|回雁峰前试彩衣|学就浯溪崖上字|雁回莫遣信音稀
天厌花黄色改殷|东篱景物似东山|逗遛春蕊为秋蕊|荆棘了无藏叶间
强裁尺素答相思|两目眵昏腕力疲|牵率老夫令至此|门前犹说报书迟
乳白晴云瀹嫩茶|秋江一色赋奇花|鬓丝禅榻看花笑|惟有玉川真当家
一掬陵阳泪未乾|投将明月畏途看|还应舍放荆溪上|夜夜青天北斗寒
闹蓝政自亦不恶|冷局由来未易知|开又争他桃李分|何缘同得芷兰时
楚袖回旋趁楚歌|曲终无策庇青娥|番嗟隆准当时乐|少似鸡豚社里多
幽襟懒与世为缘|觅得云窝正好眠|茆屋结来高枕卧|何烦花雨散诸天
攀条叶脱惊徂岁|照影波清怅病颜|好似兰台感秋客|送归临水与登山
天与神交忽解携|一溪风月更同谁|自惭潇洒如猿鹤|却向周郎怨别离
吹人无那素馨风|更送桃花上脸红|但得佳人称太白|不辞沉醉月明中
满地落花收不得|子规声里抱愁眠|贫家无日非寒食|未必今朝始禁烟
庭前种竹一千竿|屋后收禾三百廛|欲向而家漆园祖|与君重注大椿年
草庐卧龙目未开|岩溪作霖手未抬|苍生望望亦劳尔|霶霈甘泽从何来
新学歌喉试舞衣|馀音袅袅画梁飞|池边好待陈王赋|且莫凌波洛水归
万霰干霆霹雳飞|潜藏神用济烝黎|何须箫鼓祈膏泽|肯为乡人有所私
秋入岳亭清磬远|春来湘水落花多|吏情似与禅心共|月色空中一啸歌
才人出入每参随|笔砚将行绕曲池|能向彩笺书大字|忽防御制写新诗
天禄高从汉省开|著书谁似子云才|自言清净元无染|第少陶家归去来
傍墙穿过邻家竹|爱护新篁数十竿|剪伐莫令童仆辈|老夫日日要来看
下竺山前打一遭|丁宁门子看溪桥|恐惊绕涧梅花落|莫遣行人语笑高
云台峰上五龙仙|吏部才人亦好玄|双剑精灵成寂寞|解颐还有李青莲
剡藤分送意何如|击钵聊供腕脱书|飞动要观廉蔺气|此笺断不与曹蜍
帖帖平湖印晚天|踏歌游女锦相牵|凤城半掩人争路|犹有胡琴落后船
江陵白鱼如斫玉|挂席独去风日寒|封题两瓮寄白发|儿涯不是作鱼官
荒村渺渺不知春|三见篱边物态新|渐习鱼虾解蛮语|自疑元是魏塘人
一顷烟波渺太空|独操莲叶破青铜|炊烟不动无桐甑|底处求僧与二童
华光劝讲想天临|白发儒先遇主心|仍寄史臣挥直笔|圣谟文思与几深
候得南枝腊后芳|斩新气象敞书堂|几回醉嚼春风骨|清杀玉川文字肠
贝阙珠宫不可寻|时因风雨听清吟|叶公好画真龙出|却恨今无好画心
一从仙乐散丹霄|千载长虹亘未消|待得丹成生羽翼|手攀日月过虹桥
绛帐才华溢彩笺|谁嘲昼寝腹便便|侧闻已上中和颂|试请重歌相府莲
罾塘断港劣容舟|鱍鱍盈篮叫不休|我亦买之将作腊|要和蔬茹绐饥喉
粉绡细剪缀枝条|无奈盈盈笑靥娇|最是短篱遥认处|浑如腊雪未全消
老蚕作茧自缠裹|不肯生前只么休|却后百年牢记取|满身明月桂花秋
来时才卖木犀花|卖到梅花未返家|作客悠悠有何好|定应诗兴在天涯
春色斗空花亦休|绿园深锁更谁游|残枝遗萼不中看|暮雨霏霏起暗愁
澹庵老荐此诗人|屈道何妨可致身|负鼎干汤公岂肯|本来馀事压黄陈
巨石如牛溯绿漪|象名为物本无知|休言神禹忘疏凿|付与冯夷日箠笞
存卫府勋有是事|下婢子品斯何心|多少幽明不平处|烦君端试指南针
长安狭邪绿水滨|青楼罗绮暗生春|碧纱窗外东风起|飘落杨花不着人
春到都城曾未知|楸花时见万年枝|多情赖有王公子|解剪金槃寄所思
霏微三日雨如秋|膏泽东南数百州|万物油然生意足|不知还解报君不
不将台榭压城闉|争奈长淮四面春|闻道公馀一吟啸|满天风月助精神
绝艳妖娆压众芳|况来烛下逞新妆|引将姑射神人到|亦逐春风上下狂
山势分明饮水鼍|孤峰西转郁嵯峨|不须探问山童药|且揖朝来爽气多
自入春来日日愁|惜花翻作为花羞|呢喃飞过双双燕|嗔我帘垂不上钩
啼血辛勤尔自贻|百花时节好闲飞|行人日日春山过|相劝相呼总不归
去年新柳百篇多|今日临岐且复歌|地隔梅关才一步|水分南北欲如何
记得儿时诵古诗|其甘如荠谓吾欺|淡交休恨相知晚|携向晶盘笑杀伊
花开正值落花辰|底事无成却有因|因咽未应长废食|重来须记劝餐人
东风桃李可招客|吏事尘埃能困人|蘸甲一杯留我醉|知公胸次有阳春
半世京华困鼎茵|高风时复梦玄真|可怜缘木求鱼者|今日君其问水滨
去日同君过渭桥|桥边新雪未全消|如今窗外杨花满|憔悴无心约细腰
淋池流水日汤汤|清泪犹随出禁墙|已见西风生殿角|不须制曲更招商
腰下巳磨凫氏舞|顶间仅属禹王堆|外国奇文翻不出|山僧道是海中来
白须老子宿招提|香积厨边供晚炊|借问鱼羹何处少|北风安得似南枝
春风晓日乱晴霞|艳艳初开一岿花|疑是仙琴红玉轸|醉归遗在紫皇家
浙水东兼浙水西|千岩万壑总遨嬉|游山祗欠金华债|乘兴今随王式之
一丘高卧闲云共|二老相过旧雨同|续续江湖十年话|支离病骨起春风
南来梨岭万重山|绿绮逢君一解颜|满院梅花开不尽|朔云春树又燕关
问君何处挂渔蓑|予亦垂纶坐绿波|他日相逢应一笑|不知若个得鱼多
两峰争起入云层|半属虚空半属僧|斜日满山人到少|任蕃去后我来登
吾闻淮水出桐山|古来贤哲产其间|君令自称亦私淑|渔钓须当借一湾
容台挥翰写琅玕|墨汁淋漓湿未乾|一片潇湘水云意|不胜清露逼人寒
誓报恩私国士风|绝缨元在楚王宫|溃围但负季芊出|日暮双鞬渊市中
波翻雪浪养云涛|亭压兰江意气高|楚国兴亡何处问|佩兰人去有离骚
牢作根基筑室庐|此中真乐世应无|闲来举目平铺看|云满青山水满湖
视尧天下一瓢轻|厌听风梢历历声|飏下不须频顾恋|始终存取隐沦名
四更山月吐微明|起促篮舆趁早行|忽听疾雷催雨急|风生襟袖不胜清
保甸坡前不可留|盘江渡头惟一舟|驱鼋役鹊无奇术|谁是寻源博望侯
老翁忆子哭声哀|妇怨征夫去不回|前日山中新战死|昨宵梦里见归来
杖锡池边六月寒|一泓泉鉴漱琅玕|直疑夜半天风起|吹落仙人沆瀣盘
身答心云君莫夸|君今住处我为家|知君钝拙家常累|不遣家安总是差
侍中宅畔千馀朵|兴庆池边四五枝|何似城南王处士|满园无数斗新奇
夏后峰前思盛业|鲁公亭畔忆孤忠|吴兴胜地东南会|震泽嵎山在眼中
隔窗疑是李夫人|江月多情为返魂|不似丹青旧颜色|十分憔悴立黄昏
金地炉峰秀气浓|近离双涧忆青松|□泉拄锡净心相|远传佛教观真容
鳌山月在沧江冷|蛟室潮生贝阙寒|闲却锦囊双凤琯|玉人何许夜漫漫
江门春浪两涯平|半醉船如天上行|坐冷烛花归问夜|逢逢津鼓欲三更
大堤儿女抹翠娥|贵财贱德君知么|夭桃秾李虽然好|何似南山老桂柯
醉倚梧桐击节时|翠盘妃子舞衣垂|渔阳莫怪胡尘起|梦里曾将尺八吹
夕烽千里照甘泉|一纸降魔敕已传|急遣六丁乘羽驾|火轮金甲净幽燕
去岁春归留不住|今年春色来何处|洛阳处处是桃源|小车渐转东街去
嫩云零落树参差|忽见千峰豁所思|酷爱似看名手画|难题却忆古人诗
试将生计问农家|儿大扶犁女沤麻|烧笋煮葵供午饷|山中乐事自无涯
洞门千尺挂飞流|玉碎珠联冷喷秋|今古不知谁捲得|绿萝为带月为钩
蘸岸烟波舣画船|幅巾萧散饯流年|两行杨柳吹晴雪|只著啼莺未著蝉
梅雨晴时荔子丹|绛囊青幄共檀栾|按图读谱尝珍品|大胜关西苜蓿盘
马塍鸡唱曙初回|几处严关次第开|多少卖花人已到|剩将春色入城来
可怜萍梗飘浮客|自叹匏瓜老病身|从此空斋挂尘榻|不知重扫待何人
沅水罗纹色正妍|今朝风顺好开船|棹郎莫说风波险|已许江神赛纸钱
大忠祠下聘君家|一度登门一看花|花里有禽惊异客|倩将青箬换乌纱
玉莲翠叶粲成川|十里湖光碧浸天|桂楫压波横断浦|钩帘丝管接薰弦
玉质敷腴宫样妆|风流终愧水云乡|一村飞落人间世|添却逃禅百倍香
稻熟田间笑老农|冬冬村鼓乐时丰|新𥬠自酌花瓷碗|醉倒扶携夕照中
将令四海变虞唐|那得夔龙滞一方|寄语邦人休卧辙|道傍行看舍人装
班葛才华尽冠时|如何褒贬两参差|八公并号翀霄客|谁作当年诣吏辞
箓简深投几井函|金堂玉室指空岩|不须骑气求林屋|一柱县虚政隔凡
疋练飞腾眼界空|白云为窟矫如鸿|轻麾羽骑狼烟靖|长驾应推第一功
窥人半面出修眉|斜傍船窗作意低|已被江妃偷画得|一湾清影卧寒溪
铜柱遥临幕府高|武陵溪水日滔滔|桃花不及骅骝色|并与春光照锦袍
行边使者几时回|寄我清风欲满怀|已把十诗镌乐石|为公满意落新斋
小奚云锦重来地|时与山人尉寂寥|妃子墓前苔砌绿|风烟商略到前朝
雪满春城幽兴长|放歌起舞尽君觞|幸怜犀首饮无事|不怪次公醒亦狂
学海波环翠石重|长春花木炫丹红|神仙秖在人间世|何羡沧溟恍惚中
漱石先生难可意|啮毡校尉久无朋|应知客路愁无奈|故遣吟诗调李陵
乾风无那湿云何|吹不能开只助他|野水落溪生蟹眼|一番过了一番多
一叠冰霜一叠云|峰峰沾湿女萝裙|白猿不敢潭间饮|镇日雷轰隔岭闻
宴罢迂回玉漏迟|露华湿尽桂花枝|归来独掩长门月|一曲新愁只自知
笙笛筝琶按得齐|玉人歌舞绣筵低|三郎酣醉真妃笑|谁信渔阳泣鼓鼙
腊酒浓斟白玉卮|寒梅香缀碧苔枝|知君不作京华梦|睡到山城日出时
海宇烟尘日夜生|中兴诸将正鏖兵|郦生三寸澜翻舌|一旦来归七十城
千峰雪片大如盂|烂煮羊肪满地垆|谁肯朱门开一板|野桥西望有僵夫
曾向苍梧恐百蛮|十年彳亍鬓毛删|独支破灶炊残雪|双袖还留帝女斑
微雨过云春半湿|晓风留雪柳偏寒|一身扶病方为客|马上哦诗强自宽
雾鬓烟鬟彷佛梳|老翁指点说三姑|娉婷不嫁非无意|谁是人间大丈夫
甲子须臾信矣无|人间元亦有蓬壶|等闲悟得循环理|坐倚高松看海枯
落花寂寂掩柴荆|满地绿阴新笋生|自是老来游兴减|江山何处不堪行
光转东风弄暖天|永和人物尚依然|谁怜纫佩凄凉客|倚策愁吟楚泽边
斜日低山片月高|睡馀行药绕江郊|霜风扫尽千林叶|闲倚筇枝数鹳巢
治道巍巍本易成|狂言安得略施行|太平事业人皆见|不计封伦死与生
残山剩水一荒基|古寺烟笼白塔低|燕子不知身是客|秋风还恋旧巢泥
先生齿发今如何|我发秋来白又多|若与先生论出处|江门只好听渔歌
漾水东流旧见经|银潢左界上通灵|此台试向天文觅|阁道中间第几星
懊恼梅花未有诗|孤山马上又攒眉|后人拈出前人句|作者元来自不知
谢公潜有东山意|已向朱门启洞门|大隐犹疑恋朝市|不如名作罢归园
介休山下两闲人|来访汾阳旧使君|明日却归尘外去|一双白鹤上青云
振文堂上刃纵横|水陆旌旗瞬息更|俯伏献城新太守|笑谈赴井旧诸生
桃花偏傍谪仙居|点缀高岩今几株|力士铛边欠何物|著鞭跨马是狂图
白草原头闻雁声|黄沙碛里马蹄轻|举头忽见边城月|倒著丝鞭不肯行
鱼村橘市楚江边|人外秋原雨外川|遣骑竹边邀短艇|天涯暮色已苍然
又见街头卖紫茱|老怀扰扰类催租|客来喜得吴江纸|欲写新吟一字无
周王八骏不能留|青鸟飞来汉殿秋|自是桃花非一度|等闲三被朔儿偷
主人爱客未渠央|每遣纤纤酌酒缸|杯杓不胜还醉著|真成渴梦欲吞江
西湖晴碧晚溶溶|与客常来坐好风|记得有人歌小玉|月明犹在画船中
枫林荻港白昼静|落雁飞鸥尽日闲|平远起君千里恨|清诗可要助江山
叠叠波纹簇晓寒|江天秋落思漫漫|芙蓉不着污泥色|一任游人洗眼看
市废商廛野废耕|通宵笑傲乐升平|楼前乐奏九成曲|楼下人呼万岁声
半人所在也经过|簸土扬尘出网罗|巫峡苍苍烟雨里|竹枝不唱旧时歌
膝下诸孙玉不如|父慈只合训诗书|饱读诗书能变化|自然腾踏上天衢
江上停舟系水杨|伴人鸥鸟自成行|惊心一夕遥千里|不独秋深恨漏长
一家兄弟入仙门|谁把名山鼎足分|我读儒书知长幼|瓣香先礼大茅君
一扫园林寂寂空|抱枝蝴蝶尚寻红|摧残老物无人惜|不比穷秋九月风
洗兵风雨敞新晴|跃马归来意气横|入夜胡云吹散尽|荒烟明月满边城
田家望雨今年少|水驿逢秋夜半闻|更喜朝来晴未稳|山头着帽尽生云
春色沉沉锁建章|困人天气日初长|闲来独立雕檐下|笑杀双飞燕子忙
沉香亭北梦魂赊|惊见祥云七宝车|穷孟尝君空好客|病维摩老不禁花
新莽穷奸卓极凶|奸人更有阿瞒雄|纷纷竖子成何事|野火山林一烧空
二士共谈碑上法|千僧同酌沼中泉|法门泉味知多少|水桶绳头一串穿
含桃一荐柏梁新|偷入新诗郭舍人|笑杀上林村令句|李梅争似啮妃唇
忆到渠来忆到渠|满怀无限不刊书|独行总是同行处|剩得长年剩得吁
思亲何忍陟南陔|采得幽兰祇自哀|寄与东山刘孝子|佳城侧畔好亲栽
早将忠义立殊勋|鄂渚登临气压云|异日云台观画像|要须压尽汉将军
君去华亭鹤又殂|眼前空见众禽雏|欲凭转乞为闲伴|许史多情许我无
遥知把笔怯禽声|密语书来屡自惊|若道花笺传不尽|幽情含处已分明
业力驱人举世忙|西林袖手一炉香|未能成佛浑闲事|十劫看渠坐道场
瀑洗层崖净世尘|阴阴苔径足南薰|日长谁是山中伴|袖手前溪立白云
松菊堂中老故人|芝眉重谒我无因|林松老节应依旧|篱菊寒英又一新
颇怪涪翁错下言|水仙许入弟兄间|恨无好语供题品|花定嗔人颓玉山
飞来瀑布破青山|遂作寒流水一湾|民庶只疑投石效|岂知龙卧在其间
层峦月夕殷轻雷|一派银河接上台|海国年年春泽沛|作霖应尔是仙才
韩范诸公各一时|贤豪久速系安危|从来功业知难就|未敢先赓庆历诗
何处佳人婀娜妆|青山初日炤流黄|轻罗半掩金跳脱|春寺烧香绕画廊
初岁娇儿未识爷|别爷不拜手咤叉|拊头一别三千里|何日迎门却到家
凄风苦雨总堪伤|况复抽丁戍海旁|此际独疑人世异|扶锄遮路说农桑
千山流水入平溪|古木云深鸟乱啼|马上行行何处去|人家犹在瀼东西
天然石屋两三僧|趺坐寒云几上生|想见瓦炉烟断处|一函经对万松清
紫陵亭榭已千年|圣水笙箫亦悄然|见说霞香三百里|只知天上葬神仙
百尺危台高入云|欲将罗绮炫强秦|长平一战坑俱满|台上应无豪杰人
竹床深处昼烹茶|上有长松下有花|鱼跃鸢飞池半亩|不须重问玉皇家
密片无声急复迟|夜来谁向月中归|江湖不见飞禽影|寒锁侯门见客稀
柔荑弱柳竞风流|荡漾颠狂不自由|却似侬家新孔雀|学飞横上树梢头
古苔危磴著枯藜|脚底翻涛汹欲飞|九陌倦游那有此|从教惊雪溅尘衣
穷秋两渡稠桑谷|马滑还经险路过|骑上下山三十里|天教冲雨看黄河
独立春江古岸基|风帆沙鸟总忘机|今朝闻有巢湖信|南陌东阡迟子归
满身汗血是龙驹|逸气凌云画不如|从此便归天厩养|好骖玉辂驾鸾舆
平生孝行何人继|不受遗金世亦稀|岁岁朝廷赐牛酒|于今寂寞掩荆扉
茆屋初成亦可怜|更悬青帐小窗前|不嫌索寞无春梦|解使君心合眼眠
一春黄菊满东篱|岂是高天别有私|错被鹧鸪频懊恼|原来佳物不逢时
鸡鸣月落天欲曙|疏林滴露声如雨|滚滚红流雾气深|隔岸菰蒲雁相语
未逢仙手破天荒|我得披云第一章|它日爱奇思谢客|却须因事忆刘郎
修行众苦人难到|六指重来火后寻|遗恨百年消不得|一声杜宇一关心
庾郎三韭坐清贫|眼看将军肉十斤|会遣胸中有千亩|不妨人似沈休文
此座倾危不信人|此身便合去朝廷|凌云莫道非真醉|直到身亡更未醒
南城土垣故不塌|西宫渠水自相通|野芦花侣杨花白|蕊木叶如枫叶红
年年生日好烟花|不用胡琴寄谢家|塞上疾驰千里雪|房中亲奉一流霞
凤凰台上凤凰游|醉折花枝当酒筹|一种蛾眉明月夜|每因风景却生愁
玉钩红绶挂琵琶|七宝轻明拨更嘉|捍面折枝新御画|打弦惟恐损珍花
烟霄闲似在烟霞|唯有龙图学士家|和了御诗垂锦帐|卧听仙乐出宫花
欲识鱼梁试作看|轻抛野渌罩清寒|几回漉起空无物|输杀群儿下钓竿
毛衣似锦语如弦|日煖争高绮陌天|几处野花留不得|双双飞向御炉前
旧日啼红尚清衣|可禁沾袂泪重挥|江流亦恐愁难浣|愿逐寒潮一度归
小颦对起石州山|杨柳分青入髻鬟|乍识春风眼如鹘|为谁无语独凭阑
西施未必解亡吴|祇为谗臣害霸图|早使夫差诛宰嚭|不应麋鹿到姑苏
一望黄云接虏尘|年年杨柳不知春|解将白发窥明镜|纵使封侯也误人
一寸灵光六尺身|幅员之外更何人|也知伎俩由区别|才隔云泥巳数尘
春风吹我入仙家|香胜烧兰红胜霞|别有玉盘盛露冷|天教晚发赛诸花
有底江鸥不耐烦|月明连夜送诗还|沙头接得重搜句|推与侬忙渠倒闲
馆阁飞声彊仕年|胸中藻思若云骞|驽骀失主无光彩|遐想骐驎受玉鞭
南北峰高金突兀|短长桥远碧琉璃|转庵好借鱼庄住|处士仙来剩欠诗
谁携彩笔上峰头|剡目擎天驾玉楼|直把银河为墨海|洗开云雾写神州
心无一事四山高|火色驱寒助敝袍|坐处始知行处险|静时方觉动时劳
波涛漱苦盘根浅|风雨飘多著叶迟|迥出孤烟残照里|鹭鹚相对立高枝
千山已尽一峰孤|立马行人莫疾驱|从此蜀川平似掌|更无高处望东吴
栽松累石状孱颜|万仞形容数尺间|会得秋毫非至细|可能留意羡他山
三岁甜酸学语儿|能来壁下看题诗|当时戏发十年问|添我无穷今日悲
门外三竿红日迟|向阳花木暂熙熙|老翁曝背亭前坐|自取经书教小儿
香雾氤氲霭碧湾|流澌一夜送潺湲|低垂乱惹珠光溅|疑是疑非响佩环
猿断霜空烛影微|半林孤月掩荆扉|五陵年少皆缨冕|何事寒山独布衣
吹落杨花春事了|小池新绿雨添痕|育蚕时节寒犹在|村落人家半掩门
排斥异端尊孔孟|推原人性胜荀杨|平生胆气尤奇伟|何止文章日月光
此间真趣岂容谈|二乐并君已是三|仁智更烦诃妄见|坐令鲁叟作瞿昙
虎豹耽耽守帝阍|银湾水气晓氤氲|石榴花下霓裳队|竞染香云制舞裙
荒畦整整复斜斜|不种春风儿女花|却笑过墙蝴蝶乱|懒随野老问桑麻
拳石当轩玉色寒|雨苔蚀尽鹧鸪斑|也知好事无真见|不看真山看假山
北望南淮云更遮|别离始觉路为赊|深林青杏还争熟|浅水红莲亦自花
女唱儿歌去踏青|阿婆笑语伴渠行|只亏郎罢优轻杀|櫑子双担挈酒瓶
仙翁面带江海色|释子口融冰雪浆|同是西风未归客|烧香煮茗作重阳
孤云永日自徘徊|岩馆苍苍遍绿苔|望苑忽惊新诏下|彩鸾归处玉笼开
潘令新诗忽寄来|分明绣段对花开|此时欲醉红楼里|正被歌人劝一杯
清才漫仕橐长空|末后翻身尚客中|便死托生都是妄|直疑君去作秋风
金园宝刹半长沙|烧劫旁延一万家|楼殿纵随烟焰去|火中何处出莲花
青翠春来未见奇|丽红正是夭夭时|霜寒十月花开尽|祗有松筠秀旧枝
绿珠诗作怨方新|往事尤当监季伦|赴井已迟徒累主|真标那似堕楼人
若不重阳贳一壶|那能了此菊花逋|竹梢墨色潮如此|试看明朝有雨无
野蔌山蔬次第尝|超然气压太官羊|放翁此意君知否|要配吴粳晓甑香
前年相送灞陵春|今日天涯各避秦|莫向尊前惜沈醉|与君俱是异乡人
万里春流绕钓矶|扁舟系柳向朱扉|悠然到此忘情处|默默无言对落晖
八十衰翁力既愆|强扶藤杖出门前|朝晡恃粥何劳叹|齿脱牙摇已数年
故园龙眼实初垂|三径荒芜鸟雀欺|借问交亲情几许|风前消息荔奴知
春殿牙签万轴馀|香匀风细绿窗虚|侍儿临罢诚斋帖|函出先呈女较书
仙人天上好楼居|门外离离种白榆|一曲洞箫吹向月|夜深惊起海中乌
飞萤腐草寻常事|作底兹山独耀芒|须信地灵资物化|金膏随处发明光
霞帔寻常带酒眠|路傍疑是酒中仙|醉来不住人家宿|多向远山松月边
门锁帘垂月影斜|翠华咫尺隔天涯|香铺罗幌不成梦|背壁银缸落尽花
梁老修桥前代前|至今遗泽似当年|我行欲觅云仍问|四顾山荒石路偏
须到露寒方有态|为经霜裛稍无香|移根若在秦宫里|多少佳人泣晓妆
常时易处变时难|掬育孤儿纺织间|向使相欢得偕老|贞名未必满人寰
公干当年子建亲|景文今代大苏宾|绝知将种仍诗种|不放骚人与外人
扬帆逐浪过江湄|白眼何曾青转时|斗酒自娱还自笑|无边风月有谁知
度十溪深更百溪|野云茅屋打头低|云香莫遣闻猿鸟|逼得青鸾驾又西
无月无灯寒食夜|夜深犹立暗花前|忽因时节惊年几|四十如今欠一年
不须重拟问高天|写尽长空也枉然|白日未曾听半句|于今又隔几重泉
日斜游倦宿湖千|一望苔枝涌翠峦|午夜月明凉似水|船头独坐不知寒
尚白宁堪众楚咻|井湄瓶碎愈增愁|后人归罪美新作|莫污萧郎文选楼
维舟畴昔见南昌|杯酒还能共宝坊|我自解君庾岭意|清朝使者得梁扬
夜深邻帐送胡笳|三月春寒雪作花|吹尽关山杨柳曲|壮心元自不思家
三更三点万家眠|露欲为霜月堕烟|斗鼠上堂蝙蝠出|玉琴时动倚窗弦
名利滔滔逝不还|是谁于此更开颜|人间尽遂浮生乐|梦觉元来第一关
碧栏干外敞云屏|一簇笙箫在水亭|传语佳人诵新句|李郎停笔酒初醒
差以毫厘大乱真|苟羞就正堕终身|不惟枉费穷年力|反作滔天祸世人
千里云随一锡孤|楚山深处是荆巫|湘江秋尽多兰芷|笑采幽芳当折芦
散人廿载盗虚声|敢谓从前少宦情|补衮铭钟群彦在|功名原不到书生
莫怪新亭泣楚囚|王公原不办中州|石头门外千年恨|他日相思一涕流
青天阔处是藤州|遗迹空寻秦少游|树压古城人影寂|夜深江月下高楼
十年踪迹两浮沉|此日逢君潞水浔|无奈相逢又相送|临岐回首共沾襟
深深人语转苍崖|牵路如梯滑似苔|睡起拥篷看奇石|一方新绿入船来
断肠声里无形影|画出无声亦断肠|想得阳关更西路|北风低草见牛羊
不乘轞轞上公车|轧轧肩舆两仆夫|世道险夷随所遇|车中只是旧时吾
鬃振蹄奔势欲驰|龁馀丰草抢头低|平坡树影凉如洗|却忆瑶池月下嘶
烟沙茂密小池塘|注水枯荷馥晚凉|何许蜻蜓立荷盖|惊飞作伴过东墙
朱槿移栽释梵中|老僧非是爱花红|朝开暮落关何事|祇要人知色是空
家有园池幸未荒|客来有酒或传觞|秋宵玩月冬观雪|春日寻芳夏纳凉
道人何处领天机|都在吴仙手一挥|千古乾坤千古梦|谁知鱼跃与鸢飞
一河盘注两堤间|十里应多北曲湾|南舰经年载盐去|北船尽日送军还
灯盏擎花玉蕊寒|满天星斗瑞香残|粉团小玉无颜色|何必胭脂写牡丹
丛薄萧萧朔吹翻|暝鸦辽乱欲投村|江南雪后山无数|林表才分翠一痕
三月桃花五月油|面脂香泽为谁求|荔支亦可娇颜色|无那佳人去凤楼
晚寒晻霭失楼台|弦管声收野意回|柳下系舟觅闲伴|更无一个白鸥来
高阁玲珑倚半空|秋来净扫白云踪|无人写此天然景|十二阑干十二峰
旧田庐我先人业|某水丘吾童子游|有杞菊姑安甫里|无蒲萄可博凉州
郊圻草木沾天泽|淮海鱼龙识圣颜|闻道赓歌临相第|唐虞今复在人间
翠辇西巡未有期|玉楼烟锁凤参差|可怜三月花如锦|狂杀满城年少儿
尘缘挽我去渔矶|回首沧洲此愿违|偶寄一舟江上去|只无箬笠与蓑衣
水车踏水上宫城|寝殿檐头滴滴鸣|助得圣人高枕兴|夜凉长作远滩声
池槛水摇帘影动|石床风引碧烟斜|鸟啼才歇忽飞去|惊落半庭山杏花
昭君遗下汉琵琶|拗轸谁弹狈获沙|春色不关青冢上|只今芳草满天涯
独语流莺春乐章|梨花叶底酒洸洸|百年已割半生去|一岁无如二月长
金丹至药匪寻常|幸藉西华泄此方|天上有之无计得|积功须及许旌阳
独弄参军无鼓笛|右军池里泛渔舟|岂知剑外雍熙老|收得黄巢折剑头
女中尧舜岂虚名|惜也垂帘月昼明|后世春秋谁秉笔|应将斧钺示仪型
夜来花发先群芳|又向丛中独擅场|毕竟先开定先落|谁能雪里久馨香
漠漠平沙际碧天|问人云此是居延|停骖一顾犹魂断|苏武争禁十九年
摇落秋梧十二阑|掌中心事扇中看|君恩不似齐纨薄|无奈瑶台风露寒
丹诚默向紫姑陈|可得心期遂此春|陵谷沧桑终日事|不堪长作意中人
小园虽有四般梅|不似江南迎腊开|长恨东君少风韵|先时未肯放春来
大梁公子乐邯郸|爱士能从市井间|虽诧平原倾食客|鲁连犹蹈海滨还
简子雄心蓄霸机|贤愚聊欲试诸儿|假言藏宝非真宝|不是生知焉得知
杨柳垂堤水绕门|可人清景近黄昏|明朝有约谁先到|手掐花梢记月痕
海国民皆兴礼义|潢池盗已息干戈|农桑四境丰年屡|箫鼓千村叶气多
世态人情但见时|未尝仔细不寻思|伤心吾道难开口|何处青山约后期
碧洞青萝不畏深|免将饥渴累禅心|若期野客来相访|一室无烟何处寻
玉佩翻然下帝傍|墨池照影妒新妆|时人莫作飘零看|收拾毫端无尽香
山溪秋濑急飞淙|万斛跳珠溅石矼|闽女唱歌来漂苎|素馨花插髻丫双
岭峤经年未得还|劳君光彩照尘颜|故乡自有珊瑚树|南海何曾见木难
同上南楼看月去|莫嫌官舍冷如僧|一株西北平安火|万里东南无尽灯
少年为理但公清|鸿渐行中是去程|莫恨长江为短簿|可能胜得贾先生
妾家本在湘江住|湘江水深归路长|闻君有便过湘水|凭寄音书还故乡
十年别却春风面|今日将军卷里看|洗我缁尘三万斛|水痕清浅月团团
凉风不审意如何|逝日能言客有过|师友渊源说宗派|要君文字饱研磨
邻鸡振羽非恶声|北斗倒挂玉绳横|朋来劳苦饥寒解|客去悠飏羽翼成
灯火幽窗拟对谈|十年不到二龙潭|白云吹作山前雨|应报高僧不在庵
迢迢亲舍白云下|长日登楼思有馀|代谷燕山空说近|经时不见一封书
为问春从何处归|晚村烟雨细丝丝|从来漏泄冤庭柳|点检分明是此枝
王祥孝感出双鳞|更有姜诗善事亲|何事今人不如古|终宵举网向溪滨
少年心壮轻为客|不寄梅花远信来|为见行舟试借问|看花出约几时回
多幸尝陪侍玉墀|俄惊负谴阻天涯|今日相逢问荣悴|更嗟年辈飒然衰
仕宦场头尚协恭|一心为国自相容|结成死党排殊调|报复循环汝国凶
梵楼佛火千轮出|汉畤神光百道来|为报金吾休禁夜|太平箫鼓宴钧台
苍崖绝壁长琼腴|灵府烦蒸藉扫除|老楮群鸡甘下箸|乖龙左耳避珍蔬
饿到今称饱亦顽|墨台真乐在西山|兄酬弟唱知多少|空使薇歌落世间
天地储祥集凤麟|凌烟高阁写功臣|宫中记得鸦儿句|偏问虞南第几人
隔路仙凡欲问津|马头空厌没黄尘|伤心不到牛栏港|九子山应解笑人
秋满长空月满湖|忽听征雁一声孤|远来应解传书信|曾到雁门关下无
两山收雨暗平沙|遮断溪梅隔水花|留得烟林作图画|依稀松磴有人家
漫寻蝴蝶却成痴|欲趁蜂儿转更疑|自是心情怕时节|不如闲处伴黄鹂
选进仙韶第一人|才胜罗绮不胜春|重教按舞桃花下|只踏残红作地裀
向来一雪压霾昏|晓跨征鞍傍水村|七十二峰俱玉立|巍然更觉祝融尊
乱石排溪急水悬|夕阳衰草白鸥边|明朝短策穿云去|不似舟中得稳眠
分携斜日在青山|不意黎明我遽还|却向益昌迎马首|由来无定是人间
皮皴肉紧发苍然|伏雪眠风傲岁年|不见南阳龙卧者|本心元自直通天
雪才盈尺云阴解|风不鸣条雨块完|春力急催冬事退|君王宽政不恒寒
醉乡即是无何有|欢伯相招归去休|全以个中为境界|更于底处觅温柔
江南绝景赏心亭|卧雪难寻旧画屏|白鹭洲前夜来雪|故应此画胜丹青
击壤吟成梦已非|每因康节畅玄机|闲随安乐窝边去|带得先天一片归
药室茶寮玄寄静|松深竹密华胥境|草玄时有问奇人|下榻焚香翻内景
江头千树白茫茫|空谷佳人未洗妆|一曲霓裳舞初破|寿阳春色到宫嫱
蜗涎行窗篆诘屈|荷叶泻露珠淋浪|朝来危坐笏拄颊|乱云横山如许长
移来短榻傍浮屠|坐上青山兴不孤|一片白云愁聚散|梦随明月到西湖
虞舜遗风远可寻|烟波一棹古犹今|九疑苍莽三湘阔|尽是云山韶濩音
香溪禊后试温汤|寒食东风谷水阳|却忆春衫新浴后|窃黄浅绛道家装
君今已作十日病|我去颇觉三秋迟|俸钱不来水破灶|君自不饱我忍饥
楚邮燕驿饱经过|尘土风涛败兴多|涧水绕阶云绕屋|可人今夜好行窝
沙明涛白豁天开|江远舟轻破月来|阮氏风流今日事|相逢急进手中杯
与师同是一山云|吹落江西却再分|聚散人生俱似梦|虎溪重过不烦君
牛刀小试恢恢手|庭讼都无犴狱空|直把弦歌为县谱|寥寥千载接清风
饶须羌鼻似羌浑|人在山头羊在门|欲把流霞来饮汝|未甘便唤作曾孙
为道相随二十年|清泉白石自安眠|于今拓钵非他事|念我颓龄一众先
以人为食杀为戏|自昔无闻尔所先|信有亡身一言尽|独能遗臭万人传
茅屋蛛丝日日新|乱黏须发惹衣巾|障空错综添经纬|不遣飞虫打著人
归来松菊总平安|墙角梅花雪后看|新锦堂中春昼永|清谈日接故人欢
是儿欲踞吾火上|自是从来被眼迷|只道近前贪炙热|不知流祸及然脐
案头行扫尘随起|窗眼才封雨又梢|更力穷空沽白饼|莫将疲苶斗黄茅
摇膝支颐体渐康|入门已作白家香|从今休傍官人俗|但向林泉呼二郎
携幼入室藉文褓|上堂拜母舞斑衣|青绫被冷承明直|忆著餐钱应早归
堪嗟堪惜是怀沙|占得秋兰作楚花|世莫我知方自足|底将逝水送韶华
古寺荒台石径斜|青山依旧绕龙沙|僧房昔日题诗处|佛座俱开枳壳花
细雨春寒酒未醒|吟魂牢碌怨飘零|房空寂寂疏帘捲|杨柳花飞满画屏
四山遮尽外来风|山崦人家不觉冬|独立苍崖重回首|山形浑似入居庸
刘郎相约事难谐|雨散云飞自此乖|月姊殷勤留不住|碧空遗下水精钗
献寿椒花泛渌醪|迎祥朱户怙仙桃|彤庭玉殿炉烟起|霭霭卿云瑞日高
雨过江村漾晚晴|铮铮木石作秋声|羁人正念寒衣薄|何处敲霜到月明
淡水疏峰举目间|独怜平远思多闲|烦君莫使埃尘污|绝笔如今不易攀
老子生来铁面皮|要渠嬉笑莫过诗|可怜百巧卿云手|拙直今年一奏词
琴高入海偶先还|掉尾扬鬐戏碧澜|野老久思羹一啜|病躯无力掣长竿
春色薰人睡正酣|醒来闲步弄宜男|雕笼谩有能言鸟|五利文成莫浪谈
怀才自是济川舟|术业曾非西北流|禁掖言归应不晚|海山未去且寻幽
百里郊原极目平|未寒林叶尚馀青|前村一穗浓烟起|知是逡巡到肃宁
节过重阳候欲迁|桑弧曾忆手亲悬|承家要是身先立|细数今年是立年
碧瓦疏棂带粉墙|梅花照影淡生香|朔风不解东流水|吹起飞霜满石床
中原正朔合天王|细读遗书瘿作囊|老子披图揩病眼|为公重炷石炉香
深山大泽老龙僵|不染樵人斧上霜|月魄存存枯槁里|忽然枝上弄精光
荔枝花事未曾阑|作赋相如客倍闲|好去临邛寻令尹|横琴山在海中间
王郎本是大罗仙|暂谪人间二十年|一夜缑山仍控鹤|满天风露冷婵娟
朅来老我差嫫母|忽听佳人赋莫愁|欲折芳馨聊寄似|只忧疏绮隔层楼
十年不踏横山路|日望白云千里思|宰木可围人更老|长镵犹记共栽时
层城无复见娇姿|佳节缠哀不自持|空有当年旧烟月|芙蓉城上哭蛾眉
一曲清江古岸头|茅檐初日照高秋|数声又得闲身到|相对绿漪横小舟
射策金门绾印行|湟川文水见才名|莫言趋府腰仍折|犹有庐江小吏迎
花香著蕊藏蜂翅|柳影拖金入琐窗|舞鉴晓鸾无奈只|认归梁燕却成双
清朝无事谏书疏|窃禄经年卧直庐|惆怅平生不如梦|春来三度到溪居
竹风带雨作秋声|半睡惟闻鸟雀争|老病衰残惟骨立|白头看镜不须惊
平生乐事在三馀|不管梧阴过玉除|绝尾忽参嫠纬句|风尘今日正愁予
世间何水独流清|惟有箕山此一泓|祇恨许由曾洗耳|却怜无处濯吾缨
伍子波涛空淼然|至今犹有不平言|屈原褊浅尤多忿|但恐有时来诉冤
山上有山俱巃嵷|谷中通谷更唅呀|借君筇杖穿奇崄|直至西峰小九华
跋涉山溪气郁敲|日中生恐鬓毛焦|南薰忽借闲庭爽|羽扇冰浆总不消
纵目郊原乱絮飞|好风娇叶弄天机|白滩半露溪新瘦|绿树初圆山正肥
挂帆江上试新凉|纤月依微带夕阳|想见孤山风落木|梦魂无夜不家乡
飞来双鹭落寒汀|秋水无痕玉镜清|疏蓼黄芦宜掩映|沙边危立太分明
五年滇蜀倦奔驰|两鬓萧萧齿亦稀|宦业未成人渐老|始知三十九年非
相呼相唤出烟堤|冒雨前村膝没泥|万斛愁怀人不解|呜呜桐角倚牛吹
连日禅房昼梦浓|人情物理静时功|宵来更拟寻潇洒|净几明窗写训蒙
满衣血泪与尘埃|乱后还乡亦可哀|风雨梨花寒食后|几家坟上子孙来
早岁从徵住药坊|老来纳禄返江乡|闽湖战处君还记|多少征人请异方
问讯穷冈病主人|若为买得竹溪邻|是中剩有堪诗处|恨不与之相主宾
复有黄花高插天|烽火不动龙庭烟|岂为王公曾设险|亦知将士会忧边
月到平湖金作波|一城惟此占秋多|水晶宫里清无比|何用重登汉馺娑
紫府深沉白昼闲|仙人归去邈难攀|当时暂谪来尘世|写遍江南雨后山
小域新衔贺圣朝|亦知蹇分巧难抛|粗才自合无岐路|不破工夫漫解嘲
白鸟明边秋思远|逢人未话齿先寒|他年祖室争头角|云外归来略借看
西山上与云气连|积雪交错于其间|隔江草舍粲可画|谁摇艓子自往还
落花苔径点苍斑|水静池平影倒山|笑指白云谁管领|峰头放出复收还
千滩水没浪花浮|鼓枻乘涛喜顺流|两岸青山看不尽|扁舟五日到严州
儿曹健走尽从渠|老脚微酸半要扶|未委前头花好否|且令蜂蝶作前驱
携壶拟欲上层楼|云掩冰轮且罢休|谁料五更南栅路|却成邂逅好中秋
君卿唇古诧纷纷|笔札兼传谷子云|怪得五侯鲭满座|铁椎曾夺信陵军
今朝横棹溪南下|偶值三兄产玉儿|欲识个儿到底处|五云呈色我来时
花光寺下对云沙|欲把轻舟小钓车|更看道人烟雨笔|乱峰深处是吾家
湿烟吹起岸东西|渔子藏舟竹四围|脱下蓑衣扬去雪|不教人道钓鱼归
书来无语不言还|出处谁能付等闲|公有鸢飞鱼跃意|武夷山亦会稽山
硕肤一逊德愈光|叹自东人乐绣裳|不有风云雷雨动|鸱鸮岂易悟周王
身为五典三纲主|官作司徒典乐看|教授苏胡元有样|莫将资级小儒官
缥缈前途路欲迷|黑云留雨四村低|山灵似笑征人马|何事劳劳不住蹄
双林东望有幽栖|苦竹丛中谢豹啼|可是主人曾问世|不言桃李已成蹊
雪尽江南二月初|并禽高下自相呼|静中乐意无人见|一片春声在画图
太极含三示极谈|初无一字可名庵|明明未画前消息|才落思惟便别参
菡萏池边风满衣|木樨亭下雨霏霏|老夫记得坡仙语|病体难禁玉带围
室有蓬蒿釜有萍|雀罗正好施空庭|祁连幕下如云客|几个任安念卫青
石径萦纡甚七盘|披榛策马上烟峦|回头却见临潢境|千里犹如指掌看
昔随阿母上蓬莱|香气如云拂面来|今日梦中犹是见|梅花相对一床开
玉泉回报故人书|问子参玄着意无|且趁万松炉𨫼热|疾忙索取护身符
爱杀花丛郭外村|藜床移近月当门|酒杯不浪虚时节|正恐秋霜满鬃根
村西行药到村东|沙路溪流曲折通|莫问梅花开早晚|杖藜到处即春风
择所栖身大丈夫|阿兄相蜀子归吴|滔滔汉贼何须数|大耳郎君认得无
抛却长竿卷却丝|手携蓑笠献新诗|果然月照池如镜|不是渔人下钓时
去马来舟绝往还|此中情味却相干|明年知是明寒食|待约花梢月下看
客思官程意转迷|湘江南去草萋萋|待寻无树人家宿|免得中宵谢豹啼
鼎湖不挟宇宙去|骊墓曾包山海来|教儿倒诵阿房赋|一与张阳洗七哀
两国山川一战功|子瞻词赋亦争雄|江流自古愁无限|落木长天万里风
积雨饥鹰下啄泥|幽禽独自向人啼|畏途百转逢危阪|着脚人间未可低
边官谁复解边筹|万里关梁重国忧|惟有黄河如故国|年年常绕堑山流
徽仪殿里不通风|火者添香殿阁中|榻上重重铺设好|君王今夜定移宫
流尘冉冉琴谁鼓|渍血斑斑剑不磨|俱是人间感怀事|岂无壮士为悲歌
要看红雨滴残春|作阵惊飞乱蝶群|好在一枝长不死|谩烦诗笔扫烟云
烟霞锢疾是谁医|来到都门几许时|莫待蜀禽啼血叫|薜萝猿鸟怨归期
向来为客爱塘村|几度天边入梦魂|恰到塘村心已懒|不知何处立柴门
闭门花落又春深|白纻歌残对晚斟|惆怅年来心绪恶|一庭烟草绿沉沉
伐木歌残友道轻|利交门巷密如萍|岁寒有约人何在|使我披图眼独青
帘幕阴阴昼漏迟|鹅黄雪白络新丝|只应笑杀东邻女|不见鞦韆到拆时
洛阳城里见秋风|欲作归书意万重|忽恐匆匆说不尽|行人临发又开封
缺月来照屋角时|西家狗吠东家疑|夜深精灵鬼初动|窸窣古莽无风吹
清野都无寸草留|暴师塞下欲何求|东风借便天亡敌|春水方生早去休
紫庭烟淡祥光满|清禁风微淑气新|绮阁靓深无一事|观书临帖过芳春
灌畦日暮荷锄归|满目蓬蒿夕照微|黄叶乍冲鸟语落|白云时绕磬声飞
兵戈故国日彫残|野蔓荒烟白骨寒|目送飞鸿度关塞|有书无处报平安
郁郁陵台瑞气多|短箫声裂想悲歌|西郊泪尽身先返|唯有心随洛水波
瑟瑟清波溪涧寒|属联诗笔不当悭|请君更舣菁山棹|万斛愁侵山复山
两府攀陪十五年|郡中甘雨幕中莲|一瓶犹是乌程酒|须对霜风度泫然
路入前村信马行|野花香好不知名|官卑无补公家事|时向田家问耦耕
我读坡诗醉眼开|翠蛟骑取借风雷|直教大地沾霖雨|变作清凉不快哉
画桥南北水连天|才听莺声又晚蝉|长使离魂容易断|春风秋月自依然
祖师坟塔在天台|雨坏风摧事可哀|香火无人空有迹|夜深明月照苍苔
自从秉节簉明廷|谠论忠言四海倾|何事不关天下念|此心无著世间名
日印花枝欲满窗|旋磨鸾镜试新妆|恩情只似春宵短|眉黛空如柳叶长
一夜飞霜下井桐|忽闻玉树委秋风|早知难觅延年药|悔向南樵访古公
兰桡不宿蓼花洲|莫拟山阴棹雪舟|歌罢采莲龟作枕|梦中亦是镜中游
女冠鸟爪解方音|识得蓬瀛路浅深|戏搦雪花熔紫磨|汉宫谁数辟寒金
越女红妆隐画桡|波光荡漾水萦摇|双双桂桨中流稳|胜度风江八月潮
钟山南署玉龙蟠|带得罗浮一树寒|谁谓分曹犹隔舍|今宵不共故人看
绰约山中万玉妃|冰天有梦到瑶池|调羹誓许供珍御|却笑春风上玉肌
立春日进内园花|红蕊轻轻嫩浅霞|跪到玉阶犹带露|一时宣赐与宫娃
救鲁亡吴事可伤|谁令利口说田常|吴亡必定由端木|鲁亦宜其运不长
长怜花月不相谋|月满花开得更休|待倚高楼吹铁笛|为君极意作吟秋
皓齿明眸照玉台|清帆濒发更徘徊|凭君小适山阴兴|明日溪头挂雪回
茅亭自得陶公笔|尽日光芒动白虹|山泽不烦通地气|片云时起墨花中
令子内庭书制诰|佳孙复作序班郎|一门三代沾恩泽|更着锦衣归故乡
宗资瓦篆不能窥|拓得南阳圉令碑|天禄辟邪那可问|崔家题石尚堪师
欲挥尘事访名山|更羡吾宗吏事闲|龙穴藏身空世虑|源泉抚掌傲人寰
怀仁辅义戒阿谀|万古先生两句书|长往不来安有此|始知王佐在樵渔
兰和峒口炮连珠|蓝粪山头烧欲无|兕甲昨编逃赋地|火耕今与散丁夫
笼窗十丈笋成龙|不学秦箫与葛筇|似有彩毫托符叶|清阴长映玉鹅峰
此番不比寻常败|饱食泥盆待一旬|临日带饥将出斗|依然还做上将军
昨宵风雨折东园|那许从天乞一竿|数叶传神为不朽|儒寒道瘦任人看
粉墙红杏半离披|春满人间花自知|幽鸟不言如有思|等闲飞上海棠枝
款款鸣桡话会溪|好留馀迹向新诗|正贪绿水青山胜|恰值风恬浪静时
百尺寒松老干枯|韦郎笔妙古今无|何如莫扫鹅溪绢|留取天吴紫凤图
青松行尽到山门|乱峰深处开方丈|已能宴坐老山中|何用声名传海上
虎丘茶叶昆山歌|专诸骨董刻丝梭|明月大家消一看|焉能人娶一嫦娥
作古非今祸已成|亦知鬼责与天刑|试看一病遗言处|犹劝傍人诵佛经
鹤去山孤草亦荒|旋吟长句谒虚堂|束刍尚拟人如玉|一朵梅花当瓣香
城西好事主人家|走送天香国色花|岭阯三年才见此|便应奴婢命山茶
才了先人土一抔|便思终老向炎洲|骨肉即今还父母|衣冠长此葬罗浮
未谏瑶华世未知|故人已讶道乡迟|退之著论差伤早|不待阳城伏合时
天子清闲问侍臣|当年张姓复其名|金瓯已洒银钩字|庭下宣麻不用惊
山根一径抱溪斜|片地才宽便数家|漫插漫成堤上柳|半开半落路旁花
莫将琴剑老京华|到处溪山即是家|惟有薰风能解愠|不辞相伴到天涯
舍南舍北响缲车|鸡犬林中共几家|老去尚劳糊口计|午风庭院晒松花
红白芙蓉照画屏|秋波如镜照娉婷|并头花似双蛾脸|一朵浓酣一朵醒
碧月团团堕九天|封题寄与洛中仙|石楼试水宜频啜|金谷看花莫漫煎
虚岩苍壁古苔斑|潇洒清深六月寒|三伏流金无处避|暮天将去更盘桓
鹿食苹时犹命侣|鹤冲霄后尚思归|家山不忍何山隐|稽首虚空忏昨非
煮雪炉边夜坐痴|踏青驴上晓行迟|不知多少相思味|换得春来两鬓丝
双树金言付嘱频|阎浮外护托王臣|谁知天禄草玄客|曾是灵山受记人
玉貌临风几欲仙|掌中歌舞为谁怜|自知不洒门前叶|只待羊车日似年
初冬未见一片雪|先见梅开傍花庵|可是东君留厚意|早传消息到江南
遨游海上冀逢人|宴坐山中长闭门|去住只今谁定是|相逢一笑各无言
长安门外禁垣西|公馆幽深带小蹊|满圃黄花谁占得|清香曾许我分携
山行尽日不逢人|五里松风十里云|还有道家烧药处|时时笙鹤半天闲
轩前一树碧桃花|洗尽浓华莹倍加|自念靓妆无艳色|开时长负客来夸
一曲清溪绕舍香|相迎猿鹤意安详|道人采药归来晚|松下残棋满石床
玉簪白白芙蓉绯|若个梳妆不学伊|青藤道人不解事|一齐涂抹付烟煤
每爱高楼畏独来|非关觔力怕徘徊|江头无限桃花树|恰到来时满眼开
前身姑射冰相似|今代潘妃玉不如|坐对真成在江国|淡烟微雨暗扶疏
乱兵如猬走王师|社稷颠危孰为持|夜逐萤光寻道路|汉家天子步归时
去年寒食已为客|今年寒食未还家|春前莫负一杯酒|山后聊观三朵花
碧纱高捲不胜情|晓梦初回半宿酲|独有丹心待高日|小阑干外雨新晴
黄花不为离情绽|绿酒偏因别思深|高望云山何处是|凭君一寄故园心
贵妃明慧独承恩|宜笑宜愁慰至尊|皓齿不呈微素问|蛾眉欲蹙又温存
峨峨赤帻先群辈|喔喔长鸣盖四郊|意气虽雄无处用|风霜从我老衡茅
长铗归来耿不眠|月明如水浸霜天|一声远落潇湘浦|怨满江南锦瑟弦
十里花香真泥马|一鞭秋色欲沾衣|知章落井梁王死|肯信书生控似飞
千峰西北拥岧峣|立马寒云豫让桥|俱道挂冠同指掌|不知山色为谁骄
菊花开处即重阳|常忆苏仙共酒觞|霜后撷香尤可玩|唤回佳致有篇章
伏暑萧斋浃二旬|眵胶双目汗粘身|案头笔研都抛却|暂谢门前索画人
旷劫茫茫困路尘|回头便是故园春|而今既遇松轩老|究取元来不死人
我行永久亦何伤|仆马痡瘏不是忙|田卒污莱皇父去|慭遗将若守吾王
池面白鱼吹落絮|□□□□退枯花|无因光禄赐官酒|且学潞公灌蜀茶
佛屋千年古木中|遗民犹有六朝风|骑驴宰相何人见|试问玄关十八公
满树和娇烂漫红|万枝丹彩灼春融|何当结作千年实|将示人间造化工
忠孝从来不两全|两无忠孝倍堪怜|自新有路君恩重|犹冀它时不愧天
工部文章裕后昆|桥斋遗稿炯然存|偶拈同谷悲歌句|又把愁肠搅一番
稽首周公万世师|小儒命薄不同时|秋虫却是生无憾|名在豳人七月诗
韦曲城南锦绣堆|千金不惜买花栽|谁知豪贵多羁束|落尽春红不见来
版图填写百官志|楮券类排千字文|堪笑吾儒多伎俩|一时鬻爵僣吾君
迂叟遗文整顿初|寄君聊当报琼琚|南邻尚有无厌意|更觅皇朝第一书
冬深犹有水仙花|雪打霜催更好葩|岁岁山间连槛种|数枝亦足傲尘沙
内苑繁花胜绮罗|五陵春色共经过|君归独把金陵酒|一曲谁同玉树歌
天上人间事不同|相思何日却相逢|芙蓉城在蓬莱外|海阔波深千万重
白鹿无踪古洞幽|仍登绝岭豁双眸|紫阳笑指条山曲|一样淙淙涌碧流
骸骨鳞鳞旷野昏|天阴雨湿向谁论|纵然有乐逾南面|争似无为实相门
蜡湖春涨读书堂|纱帽膝衫坐隐囊|总为新诗似何逊|山人今带水曹郎
傥欲昌身诗莫昌|折腰也莫叹凄凉|上书假传非无例|慷慨相期入皂囊
湖上禅房对竹开|雨馀新水绿生苔|入门听得茶童语|昨日题诗客又来
何处飞虹落晚天|铁桥分沫洒岚烟|风瓢一歃沉疴洗|莫是仙人种玉田
一枪才展二旗斜|万簇绿沈间五花|莫道风尘飞不到|鞠尖队队满洲靴
母心日日儿当归|屋山看尽乌鸟栖|安得使我如乌飞|母旁衮地为儿啼
归欤吾道任洄环|那复姬公入梦班|独有凤凰台上客|逢人犹自说孤山
瘗卷碑边泉水生|一泓环绕似多情|文章本是乾坤秀|光上星辰润下行
如何是佛烂冬瓜|咬著冰霜透齿牙|根蒂虽然无窖子|一年一度一开花
藜杖缘溪转小桥|背风深处似相招|儿童指点皆惊怪|唤作枝头雪未消
若到江州二林寺|遍游应未出云霞|庐山瀑布三千仞|画破青霄始落斜
马度九龙江水寒|环江山岳竦云端|八闽奇胜今观尽|欲过潮阳访老韩
月到花前碎影稀|相思两地共清辉|几回圆了又还缺|昨日花容今日非
千林扫作一番黄|只有芙蓉独自芳|唤作拒霜知未称|细思却是最宜霜
剪剪香云翠影寒|更无红粉旧时痕|祇因曾悟桃花偈|闲却春风梦几番
当年曾自大江回|映水芙蓉秋正开|今日逢秋送归客|感时思旧不堪裁
量才不数制鱼额|四海神交顾建康|但见横行疑长躁|不知公子实无肠
未驾羸骖返故乡|且寻掘笔傍书窗|莫嘲流汗野猪岭|绝胜伤心朱雀航
才把文章干圣主|便承恩泽换禅衣|应嫌六祖传空衲|只向曹溪求息机
有主还须更有宾|不如无镜自无尘|只从半夜安心后|失却当前觉痛人
夜色秋光共一阑|饱收风露入脾肝|虚檐立尽梧桐影|络纬数声山月寒
赭袍乌帽立奚官|牵出春风十二闲|不属丹青传写妙|龙媒何得至人间
翠转光风百里馀|吴兴画法宛如书|凄凉九辩无人诵|空忆中庭雪霁初
门堆桑叶网蛛丝|暂出呼童扫一时|数步即还仍却扫|孤踪犹恐隔邻知
故园不涉已经秋|何日径辞黄鹤楼|却借仙人绿拄杖|乘风散上碧峰头
吴绫拂体也生痕|初用轻纱别样温|半旧欲更心未忍|乍裁时节最承恩
移节名藩去有期|牙城重上思依依|落花也似人情恋|扑袂飘香不浪飞
出门便有好湖山|对酒当歌莫暂闲|不请自来留却去|无情白发与朱颜
路入千峰望转迷|每凭风力见高低|仙牛别有藏身处|岂恋寒岩异草栖
鹤背扶摇九万风|眉山深处有仙宫|黄封携得深杯献|人面蟠桃相映红
东谷先生谷水东|黑头归去五云中|门前五柳今如许|不负陶家有祖风
六朝宫殿没苍苔|往事江流去不回|惟有龙光犹未歇|夜深偏照读书台
象鼻峰前得少留|烟霞风景记来游|等闲拂石题名姓|惹得青云上笔头
深林飒飒无人到|却是秋风落叶声|抛卷出门聊倚杖|且看山下白云生
矢尽寒原战未回|云屯万里出龙堆|前军金鼓无消息|百战旌旄拥戍台
风定南溪映碧虚|扁舟选胜百蟠纡|荇花荷叶明人眼|犹记当年入镜湖
清兴闲书笔阵图|妙窥八法不须摹|钟王墨迹何堪数|摘得骊龙颔下珠
盘木白狼纷贡毛|龟兹侍子荐蒲萄|满朝虎拜南山寿|无一人能作旅獒
一别龙峰五十年|堪嗟尘世事茫然|门前旧日长松树|恨杀春风啼杜鹃
晓鉴霜毛乱欲飘|感衰怀壮两无聊|渊明雅思真高世|也解嘲人插素标
方朔曾为老侍郎|麻姑来降紫云香|寿杯今日逢长至|款款长年此日长
清溪溪上似淇园|散叶分枝绿正蕃|又看移根度江去|石塘春雨长儿孙
滁阳承乏多闲暇|时入山中访道安|何处披襟却烦暑|清风亭上久盘还
永宁开善皆留宿|梦破阶除急雨倾|人道行车定膏泽|我知龙伯念春耕
代北偏师衔使节|关中裨将建行台|不妨常日饶轻薄|且喜临戎用草莱
久眠褐被为居士|忽挂绯袍作使君|身出草堂心不出|庐山未要勒移文
鱼儿水泛鸭头绿|野马尘飞羊角风|西崦山家篱落背|杏梢初见一分红
明年三月只如今|富贵人家一样心|须忆旧时憔悴色|当花休更误知音
群胡束手仗天亡|弃甲纵横满战场|雪上急追奔马迹|官军夜半入辽阳
布衣何用揖王公|归向芦根濯软红|自觉此心无一事|小鱼跳出绿萍中
澹澹秋光似宦情|浊醪深酌道平生|归来梦断长安路|犹记当年听鹿鸣
虚名自看数椽庐|流毒于今几卷书|拟代周颙报山鬼|移文逋客请先渠
六载寒沙共耐饥|临行双泪尚依依|片云莫道无归处|好向老人峰上飞
刺水森森露碧纤|宰烹端为厌齑盐|政须留衬双轮软|未用来供一饷甜
两岸西风拂蓼花|轻红缕粟蘸晴沙|秋怀清绝秋江晚|自绾花枝系客槎
异类于人总不干|止闻列宿应郎官|区区女蝠并危燕|却与蛟龙一例看
玉津驰马柳风斜|雨急金鳞走御沙|南亩农民望新霁|不劳云意苦相遮
千里莼羹七里尸|两般滋味岂难知|建春不幸成𦈡葛|割尽流苏定此时
石尤浪起白头风|一点云飞没太空|村北村南无处泊|满江烟雨碧濛濛
掐肾搜肠不自奇|细模深刻似非宜|流传纵便鸡林售|指擿防遭鹅腿嗤
树影参差落晚窗|疏疏密密自分张|偶然一阵狂风急|颠倒随风上下狂
似此平生只藉天|还如过鸟在云边|如今身畔浑无物|赢得虚堂一枕眠
柳外宫墙粉一围|飞尘障面捲斜晖|潇潇几点莲塘雨|曾上诗人下直衣
岭岫周围罅缝无|胜流三百锁冰壶|客来误作囚山想|猛忆门前自坦涂
天地茫茫成古今|仙都凡有几人寻|到来唯见山高下|只是不知湖浅深
浮云冉冉送春华|怯见春寒日欲斜|一夜雨声能几许|晓来落尽一城花
君家尽是我家山|严子前台枕古湾|却把钓竿终不可|几时入海得鱼还
蜀又交侵淮又危|江湖风浪沸潢池|连朝云气浓于墨|想是英雄血战时
为把倾城再拜邀|一生拚尽在今宵|自从相见春朝后|病骨还知剩几朝
芳泉影里添千个|连璧堂前列万竿|更把双松比孤竹|岁寒争羡弟兄难
黏罕中间陷两京|当时兀朮尚无名|如今索斗无时了|不使山川见太平
诗人爱梅说道理|弄影团香未觉难|枝上乾坤参得透|不妨来此倚阑干
溪藤十幅蔽春寒|时有清香入梦魂|多少罗帏风月好|不知清得几黄昏
天碧绡帱障铁牛|廛居烦促远林丘|赫炎炽景烘炀灶|怅望金飙玉露秋
空名不系身轻重|此道当如命废兴|彷佛古人前日事|解衣扪虱对青灯
胸怀北海与南溟|却要涓涓一勺清|相对蹴然如重客|无人信道是门生
扰扰羁愁不自排|金声掷处好怀开|如今水部能诗者|肯照前人样子来
窗外晴山竹半遮|竹根流水细鸣沙|小园寂寞春无赖|蝴蝶飞来绕菜花
万里来归荷圣恩|焚香趺坐欲无言|群仙若问谁堪度|为说冥心到本元
登赏犹欣诗友俱|不知赵子更来无|暮天好处须同赋|乞与人间作画图
金阙寥阳护九重|洞云呼吸九霄通|小臣近有祠官诏|欲问君王乞此宫
束书千里别慈颜|看尽慈乌落照间|山外白云云下屋|倚门昨夜梦连环
旱风虫孽久挻灾|好雨如今陆续来|谁道天人不相与|青章解挽帝心回
数载相随见子情|今朝难使别离轻|此心恰似寒潮水|直送征帆到四明
下马徐徐陟涧冈|山风微动十分凉|桑乾岭上一回首|何处云飞是故乡
长秋才引到帘前|名姓谁知外国传|记得君王回盼处|肯分相识不相怜
霜罗袖薄绿裙单|家是江南友是兰|借问几时辞碧落|一枝欲寄北人看
岁寒群物惨无光|只有江梅独自芳|倒拄乌藤乘逸兴|倚栏看处自商量
二色秋英并一根|金宜为友玉为昆|相依笑向西风里|皓色须还中色尊
十二官街底许宽|寻常尘土昼漫漫|晚来一雨春多少|唯有垂杨最好看
原头日落雪边云|犹放韩卢逐兔群|况是四方无事日|霸陵谁识旧将军
家在枚皋旧宅边|浊醪粗饭任吾年|是非莫问门前客|万古知心只老天
欲买扁舟访武夷|棹歌声断白云飞|幔亭秋早多明月|载酒吹箫入翠微
千山雷雨震天门|万壑飞流万马奔|莫道游人魂欲断|瑶琴石室倒琼樽
越女秦筝手自调|阿欢按节奏金铙|当筵忽漫冰弦断|笑倩怀中取凤胶
君今笑入天台山|余亦欲田箕颖间|白日风传紫芝曲|莫教人识是商颜
窄衫盘凤称身裁|玉靶雕弓月样开|红粉别依回鹘队|君王亲自虎城来
闭阁经旬卧起迟|青山长日对支颐|吏人莫讶休文瘦|政是初成八咏时
长裙锦带还留客|广额青蛾亦效嚬|共惜不成金谷妓|虚令看杀玉车人
娇生娇养娇性情|鹞儿高别两三层|春郊十里饴糖尽|买奉他家小主人
远望青山两髻丫|水纹风细绉如纱|不知游冶谁家子|也捲黄芦学塞笳
西子能令转嫁吴|会稽知尔啄姑苏|迹高尘外功成处|一叶翩翩在五湖
娇歌宛转醉花前|归去兰烧漾锦川|十里春城灯火接|月明楼阁万家烟
乍见无从那处生|非思非勉出天真|苟无物欲相攻夺|人性如何有不仁
年年菊占晚秋清|今夕东篱放早英|月共黄花如有约|花开半夜月偏明
云身自在山山去|何处灵山不是归|日暮寒林投古寺|雪花飞满水田衣
北堂曾种宜男草|几度春秋几度花|乐事世间应不少|忘忧宁待佩仙葩
炎空长学两冥冥|况是清风足底生|赖有诗人解模写|丹青端的貌难成
利前害后两相咻|世计催人可自由|倚棹长江看暑月|野夫乘兴欲西游
虚亭月色不胜寒|况坐绿波亭上看|啼断候蛩秋寂寂|好怀正在曲阑干
羽节貂裘谒内庭|太和公主发初星|御前细说和番事|六院都来堕泪听
蜜脾香引暖风微|古木苍蜂子各飞|怪底儿曹窗外噪|隔林收得满笼归
雨气湖光暗不分|天边五老尽骑云|尘缨未濯矶头水|来往年年愧此君
自是清阴能借润|不应积雨尚流寒|先生端的磻溪裔|乞与沧溟作钓竿
万壑千岩拥越冈|朝陵追念旧天王|自嗟无路攀弓剑|尚忍兴言及虎狼
落日扁舟似梦中|江南人在五湖东|静听沙客行相语|明日开帆有好风
貌古如松卧壑秋|虬髯鹤发炯双眸|衰颜未用烦公相|自许书生老不侯
白鹤山前是汝家|小时曾此采兰芽|伊兰勿作㫋檀树|唤起凄凉五叶花
也无半点爽风吹|坐轿分明是甑炊|宿处问来犹五里|火轮煽得正炎时
徙倚清香动曲池|赤栏亭榭午风迟|红妆半掩青鸾扇|疑是温泉罢浴时
黄尘扑扑倦征途|忽雨能来快洗苏|旱接夏秋才得此|一身宁敢叹沾濡
笑领三军辟草莱|柳营移向白云堆|骅骝花外嘶春雨|知是巡行麦垄回
天风吹发冷飕飕|独向沙边上钓舟|愁绝平羌江上月|向人依旧半轮秋
清香奇色匝芳洲|只得公馀一见休|道是好花堪谑问|几时曾上美人头
浮云散尽暮天空|遥见江南数十峰|安得夸娥两神力|为分苍翠过淮东
移得龙泓潋滟寒|月轮初下白云端|无人尽日澄心坐|倒影新篁一两竿
公家事毕更何为|回眷钱塘臂欲飞|留客故人虽意厚|倚门有母待儿归
古铜瓶中红牡丹|宛如仙女醉乘鸾|娇姿不贮黄金屋|却向茅檐造次看
途中胜迹尽留题|独有韩溪未有诗|直把芜词重叠咏|只图流播路人知
昂藏大步蚕丛国|曲颈微伸高九尺|卓女窥窗莫我知|严仙据案何曾识
含香簪笔入枫宸|二月莺啼上苑春|好去济川作舟楫|不妨原是此花身
河桥柳色已萧萧|愁听骊歌对泬寥|后夜相思如有句|好凭征雁寄云霄
十里楼台歌吹繁|扬州无复似当年|古来兴废皆如此|徒使登临一慨然
五岭崎岖一步难|白云兼雾羃中间|行人莫道山多险|更有人心险似山
河中风物无多子|鲤鲙蒲羹顿顿供|何似莼鲈乡味好|扁舟归去及秋风
方平遥驻五云车|勾引麻姑出绛霞|莫向蔡郎矜指爪|夜深留取拨琵琶
伦理天生有自然|莫言家累损清闲|何人会我图中意|说似阳城与鲁山
饭牛夙志老方酬|看似沩山水牯牛|水草寻常自调伏|鼻端不用拽绳头
小水低亭自可亲|大池高馆不关身|林园莫妒裴家好|憎故怜新岂是人
万井萧条簇冷烟|欲将灯火卜今年|龙淙蛾缲鱼文缕|满市高悬不值钱
乞守初来到渭滨|玻瓈亲为拂诗尘|□江集里新添得|留取钟评付后人
紫阳隐者卧癯鹤|大雪闭门书获麟|鲁连高谊在老眼|极意放歌俱绝尘
清标同插古军持|清似西山冻馁时|嚼蕊弄香无说处|屈平和靖已何之
明月流光碧海宽|大千入手只如丸|雄才自得灵山气|不羡仙人有大丹
塞外风烟能记否|天涯落日自心知|眼中景物参差是|只欠江州司马诗
汴水东流岸柳春|龙舟南下锦帆新|鸟声劝酒梅花笑|笑杀隋亡亦似陈
花残爱日惟愁尽|病渴逢觞却厌多|不分闲中觉春老|强搜诗句逐阴何
红云可觅无蜂去|渺渺寒波映晚芳|未必孤根能耐雪|且看秋艳已经霜
停骖假馆雪初晴|学古堂中气象新|多谢故人无弃我|一炉软火煖如春
柴门旧日经游驻|留得风烟在故居|为问盘中陈处士|溪山清兴近何如
误将鹦鹉教诗成|每到人来唤姓名|从此西园踪迹少|万丝烟柳锁春晴
离离禾黍满东郊|秋入鸦声处处娇|败壁断垣成怅望|一鞭又过懊来桥
洛阳花木夸天下|吾辈游胜庶士游|重念东君分付意|忍于佳处不迟留
天涯兵动惜分携|人去虔州路更西|试看山中红叶下|五溪秋热鹧鸪啼
骢马追寻浙水滨|百年怀抱见谁真|探囊欲报长生药|只恐囊中药未神
丰草长林堪偃息|风雩门在檀园侧|园公不是素餐人|镜天阁上歌县特
只道军储入较量|谁知民命更禁当|增钱新有梁肤使|破产旧遭周侍郎
逸少江州刺史归|鸾溪溪上穴方池|此时鹢鹢已堪玩|不待山阴道士遗
对立梅梢似欲鸣|含情倾听却无声|摩挲醉眼行前看|不是生成是画成
丹崖翠壁尽仙梯|不用囊中大药资|成道无过是无欲|仙灵分晓示诸斯
几年闻此好名围|平地黔巫翠扫天|萧岸半摧林影暗|乱萤闲自点湖烟
沈生笔妙能随意|曾记蓬莱应制时|三十六宫花漠漠|玉阶研露写新词
莫论西竺与南华|了得真筌只一家|声色外来无物我|茫茫名利是空花
旧统边军赤水犀|新封京观是鲸鲵|文昌奏入中黄霁|武库兵收太白低
南枝春早为谁容|远供寒香寿乃翁|不信广平心似铁|能禁索笑倚东风
桧柏株樟竹与松|四山互长翠阴浓|逼教秋暑无来路|输与山僧坐晚钟
夕阳山下水鳞鳞|一叶轻舟钓白苹|谩道江湖堪浪迹|荻花风雨更愁人
酷怜风月为多情|还到春时别恨生|倚柱寻思倍惆怅|一场春梦不分明
学会徐熙笔法奇|浓磨翠屑衬胭脂|武陵溪上神游熟|写得春风小折枝
聊移小榻就风廊|卧久衣巾带佛香|白发道人还省否|前年引去病贤良
楼阁万重秋雨里|峰峦四合暮潮边|凤城今夕凉如水|多少人家试管弦
满眼青山紫翠重|天风缥缈送孤篷|凭君一吸西江水|洗涤平生锦绣胸
萧然寒圃有残芳|吟遍朱栏向夕阳|既许坐陪公衮贵|却惭蒿羽接鸾凰
万钱食君君不尝|一饭爱我供寒浆|不尽三生蔬笋气|邓侯风味似支郎
松风竹露午犹寒|知有龙蟠一掬悭|我欲今年来结夏|莫扃岫幌掩云关
丛丛玉立泛崇光|深掩禅关一院香|座上幽芳应笑客|题诗多半在僧房
银鱼锦豸承恩日|绿水丹山归隐时|逍遥且喜从吾好|宠辱由来非我知
江边三月草凄凄|绿树苍烟望欲迷|细雨孤帆春睡起|青山两岸画眉啼
拨雪披云粥面浓|三杯困卧北窗风|悠然一梦南柯去|千骑靴刀帕首红
画师不作胭脂面|却恐傍人嫌我真|相逢莫道不相识|夏馥从来琢玉人
文登犹记旧青毡|敢恨瓜期尚六年|办取扁舟五湖上|吴松鱼蟹不论钱
就莆食菜国恩优|昼锦全胜万里侯|却笑向来师尚父|磻溪不老老营丘
莫厌九衢尘土间|秋晴满眼是南山|僧家未必全无事|道著访僧心且闲
六月衡湘暑气蒸|幽香一喷冰人清|曾将移入浙西种|一岁才华一两茎
信脚来游喝石岩|老来到处少同参|出家本是丈夫事|岁晚终期卜一庵
茂异纷纶集汉庭|求贤诏在竹书青|共趋金马门前路|谁识东方是岁星
𫘤女痴儿总爱梅|道人衲子亦争栽|何如雪后琼瑶迹|印记诗人独自来
去年长至客通州|杯酒妻孥共唱酬|今日旅涂又长至|满江风雨一孤舟
无双亭下万人看|欲觅残英一片难|夜静月明猿鹤唳|误翻玉雪堕阑干
遗经糟粕浪相闻|忆醉山在几度春|料得往年风味好|夕阳江口脍红鳞
牛头天际碧凝岚|王导无稽示妄谈|若以远山为上阙|长安应合指终南
千里旌旗已渡江|蛮奴苦谏唤萧郎|却持官里黄金去|望拜韩擒石子冈
花枝照水檠红艳|荷叶凌波送远香|春去几时春自在|晚风聊此纳新凉
梅花时节屡开樽|欲赠梅花欠可人|今日有人梅样好|迟君同赏雪中春
茅屋寂寂烟冥冥|纸帐晓眠人未起|天风吹动笛声寒|春满江南冰雪里
四序垂杨袅曲尘|荆豪不见水粼粼|何须倒载摇鞭问|不是并州姓葛人
宫门深锁昼偏长|懒把春云绣作裳|恨不将身化胡蝶|长随飞絮近君王
青门挂冠春欲暮|白首放歌江上归|野老相逢话朝市|龙飞天子正垂衣
龟山涉世若虚舟|触处忘怀得自由|道大不容长役役|心闲无事只休休
九天宫殿郁岧峣|碧瓦参差逼绛霄|藜藿野心虽万里|不无忠恋向清朝
舣棹来登乱石冈|几间茅屋水天长|桑原麦垄人行处|曾是苏公旧猎场
北窗终日对竹坐|老却参军不入城|秋径山风多落叶|隔林疑是马蹄声
身慵常愧扣朝钟|每听楞伽是梦中|今日别来应共笑|犹悬旧榻待秋风
富春山下桐庐县|江水萦回千万峰|县宰何人真解事|做官来向画图中
闻道先朝卿相家|方袍革履衬乌纱|不知此事何时变|昨日仙裳出看花
扬子江头水拍天|导师曾此应机缘|浑金璞玉公收拾|付与知音万古传
南风海路连归思|北雁长天引旅情|赖有锵锵双凤伴|莫愁多日住边亭
菜花犹自飞蝴蝶|田畯相招携野馌|莎鸡在野夜何其|井上梧桐飘一叶
葡萄赐紫那同贵|金橘堆黄剩是酸|何似琢圆千靺鞨|深红透出水晶盘
油然出岫擘晴绵|点缀青空水接天|心迹两闲无俗累|静观飞跃乐鱼鸢
片帆约我上罗浮|已戒篮舆与共游|到得罗浮君不见|后期又是八千秋
仙阁崖根桂树丛|钓丝溪口荻华风|支公吟对千峰晚|放鹤归来月满空
回公胶法不轻传|太玉知机合伴仙|安得翠云蜚象管|书邀风月上蛮笺
一寒谁复解绨袍|百结重缝叹汝劳|莫遣海图归短褐|此身正自困风涛
土甲离离宿雨痕|畦蔬小摘当盘飧|红绫饼餤残牙齿|合向岩头嚼菜根
羽扇藤衫竹箨冠|自言亲受九还丹|无端却爱人间好|不怕山房丹灶寒
气映朱明景自奇|幽窗惟有对君宜|年来晏起无多事|也学韦庄改旧诗
封植何人考厥初|一枝价直万琼琚|未央宫里三千女|捲上朱帘总不如
高士何须轻主簿|客星今欲上灵槎|题名趁取台中旧|前后龙头属当家
九龙分部中天雨|何处痴蟠睡不开|一勺凤凰台下水|有时风雨洗天来
数声应寄春消息|才转花梢浓绿隔|早知襟韵倦逢迎|莫遣临风情脉脉
房栊深深绩火明|垣屋萧萧砻谷声|作官觅饱最缪算|羡尔为农过一生
乱云如墨翳中天|宝镜空矜此夕圆|巽二有知能净扫|万方何处不婵娟
满地茸茸百草芽|青青知已到山家|东风一夜吹窗雨|又得红梅两树花
北风条畅一帆轻|西日红明又报晴|翘望乡园程尚远|康山新兴共谁乘
双成送我蜡梅花|夜静幽香自一家|疑是素娥乘月下|淡黄衣袂紫云车
新欢旧梦一身存|夜雨江楼冷月痕|寂寞寒潮自来往|灵槎今已隔仙源
月中鼓吹日中归|重领中宫拜寿闱|指点都人最欢喜|今郊恩赦每郊稀
汝到家中暂喜欢|倚门慈母问平安|举头便见天边月|莫作千山万水看
小梅风味最高閒|净洗铅华粉面乾|试问吟诗向东阁|如何骑马竹西看
曲江春半日迟迟|正是王孙怅望时|杏花落尽不归去|江上东风吹柳丝
夜静微闻折竹音|惊禽何处更投林|寒生习气无繇扫|遥对湖山忍冻吟
残雪微风冷透衣|柳黄梅破欲春时|年年景物常相似|满眼相思只自知
茅堂寄在石湖西|麦垄桑田咫尺迷|爱尔通家好倾倒|放舟频过越来溪
数回瞻望敦煌道|千里茫茫尽白草|男儿留滞暂时间|不应便向戎庭老
当垆一啜手煎茶|迎客桃花户外斜|闻得博陵崔护道|不知今日是谁家
等待清明得得芳|团枝晴雪暖生香|洗妆自有风流态|却笑红深睡海棠
晏坐黉堂一事无|居官萧散似相如|偶违浊酒风前约|不见繁英雨后疏
湖光百里路千重|鼎足东南见此峰|函盖乾坤归大冶|莫愁金石不销镕
清溪一路照羸身|不似云台画像人|国史数行犹有志|只将谈笑继英尘
积雨连朝过客稀|乱红堕地绿阴肥|江南只是归耕好|水绕孤村燕子飞
岁岁天寒白鹤来|箧中旧藁为君开|濂伊一脉微如线|力践精思渐可回
乱山深处白鸥洲|不见渔郎问隐流|春屋醉听三日雨|桃花落尽水悠悠
黄犬何来寂不哗|抚时堪笑亦堪嗟|莫将偶尔轻人者|无限街头肉食家
送客多情难语离|仆夫无情车载脂|平生飘泊知何限|少似新津风雨时
雨洗风梳万木苍|山容水色滟晴光|清明寒食春将晚|为觅桐君伫野航
百尺飞丝送柳花|青春欲暮未还家|扬鞭忽到鸣筝处|一笑初停白鼻䯄
嵩阳三十六峰寒|向为明时隐遁难|却顾事繁思不及|如何与作画图看
兔死从来狗亦烹|楚亡安得有韩彭|封留便约赤松去|已愧当年鲁两生
玉魄昏黄罩素魂|縠波潋滟吸香痕|分身自在双涵得|总被空青一镜吞
老随千骑赴毗陵|骑吏朝来有喜声|未到常山三十里|此身已在浙中行
见道分明了不疑|气常无暴志常持|确乎理气为标准|变故艰危岂足移
试问朝中为宰相|何如林下作神仙|一壶美酒一炉药|饱听松风清昼眠
若论太上高真福|黄阁如云不要开|粗衣淡饭无他事|一岁看山一百回
累土编茅古制庳|官田种秫得沽私|自言身健无徭役|犹胜平生江北时
铁柱遗踪尚俨然|五陵后必出群仙|当时谌姆说甚么|四十二人都上天
道在希夷不易寻|忘言息虑便知深|黄金白玉将何用|争比灵源一寸心
灯下娇姬月下弦|风流曾泛太湖船|于今回首神京处|肠断西风忆往年
堪恨隋家几帝王|舞腰缓尽绣鸳鸯|如今重到抛毬处|不见熏炉旧日香
平揖天风一望来|苍崖万仞两分开|是中猿鹤亦难得|只有龙云相往回
雪尽冰澌涕亦晴|布衾纸帐复求成|卷书拟续前宵梦|一夜狂风撼户声
云水平生一钓纶|扁舟来往楚江滨|自烧绿竹炊新饭|谁道烟消不见人
老病龙钟不自持|饱知藤杖可扶衰|明朝欲入天台去|试就高人乞一枝
毛骨真疑泼墨成|柳花初点雪分明|秪愁化作苍龙去|闻是当年渥水精
草屋残灯夜转深|竹边萤火照孤吟|青山历历𤠔啼断|储叶萧萧月满林
吞凤文章老益奇|杏坛深处拥皋比|湘南山水江东树|洗尽京尘总是诗
卷甲归来马伏波|早年兵法鬓毛皤|云埋铜柱雷轰折|六字题诗尚不磨
小阁垂帘相对红|窄衫低帽一丛丛|归来有语那能记|坐倚东风忆梦中
不眈尘俗恋烟霞|谁道山僧别有家|春色十分将八九|杏花开尽又桃花
别恨归心总不支|蓟门烟雨送行时|离人莫折官桥柳|为我留将一两枝
江上宫亭临苦寒|不禁幽意凭阑干|莺花谩自驱人别|水竹此应谁共看
银河翻浪拍空流|玉女停梭清露秋|天上一年真一日|人间风月自生愁
陈紫方红次第尝|蔡公偏爱宋公香|老人不识甜酸味|多少新人□□娘
闲开图画即丹丘|望里云山总卧游|玄草尚疑扬子阁|月明何似庾公楼
驱回北斗转天罡|手握南辰入洞房|否泰爻中天地合|兔鸡沐浴要潜藏
暑中剩喜立秋初|特地西风半点无|旋汲井花浇睡眼|洒将荷叶看跳珠
归来未对小延英|便向蓬莱作主人|要督仙宫雠玉籍|却收众妙入经纶
此心原自有知存|气蔽其明物又昏|渐渐剔开昏与蔽|一时俱透理穷源
泯泯朝流晚更添|洄沙拂渚浪花兼|贪看激石分波过|忘却迟舟缩棹黏
蓬壶咫尺隔尘氛|流水桃源上下村|游遍东西南北洞|风光别是一乾坤
高人卜筑厌尘氛|买断溪山不许分|啼鸟落花春昼永|半帘空翠半帘云
袅袅清笳入雪云|白头老守卧中军|自怜到死怀遗恨|不向居延塞外闻
旗亭路绕绿杨边|酒熟长招贾客船|日晚登楼望江上|帆樯次第到门前
雨馀春水绿平添|一夜梨香带梦淹|晓起更嫌风恶甚|小亭东角下双帘
十载台郎滞尔身|白头重作岭南人|祗缘汲黯忧时切|不信虞翻骨相屯
寂寂函关锁未开|田文车马出秦来|朱门不养三千客|谁为鸡鸣得放回
马上黄须恶酒徒|搭肩把手醉相扶|见人强作汉家语|哄著村童唱塞姑
功夫真处在持操|外泽中乾亦谩劳|独探圣言求实用|岂同末俗为名高
万境全归一瞬中|山河日月尽含容|若将明暗分迷悟|公案从今又一重
草暖风和二月天|江南虾菜不论钱|前溪昨夜添新涨|一叶中流范蠡船
宝阁翚飞灿碧霄|中藏奎画叹先朝|要令冠带升堂者|日日羹墙遂见尧
务农春诏将臣宣|欲翳禾麻变有年|圣意且耕仍且战|稍令诸道作屯田
日落山深暂隐霞|西林倒挂月弦斜|灭明村火驱前导|代拂征鞍是主家
萧萧草木映疏篱|猿鹤相看似见疑|大雅保身还自愧|不须更诵北山移
一条竹锡健于龙|踏破匡庐雪万重|别后我如天上月|照君禅坐在深松
碧天如水浩无穷|万劫消沈昼夜同|独步鸿濛谁不死|一丸光动紫薇中
收灯城市接荒村|翁媪耽眠日已暾|何事牧童能早起|缓驱白牯出柴门
霜露丘园不忍违|三年月日速如飞|金门乍入应垂泪|因挂朝衣忆彩衣
夫戍边关妾在吴|西风吹妾妾忧夫|一行书信千行泪|寒到君边衣到无
空林长日自敲訇|一扫千章蠹尽清|闻道柏台乌更好|不知何事但吞声
宫扇新裁素楮清|丹青仍肖古人形|挥仁要涤寰中暑|劝孝还同座右铭
暑中北阁望南窗|将谓南窗分外凉|到得南窗还更热|芙蕖和蕊落幽香
九江山色壮名州|千里军容镇上游|自惜宝刀堪报主|岂缘金印觅封侯
一曲溪边上钓船|幔亭峰影蘸晴川|虹桥一断无消息|万壑千岩锁翠烟
玄教渊源自广成|五千文字总忘情|先生本是无为者|何苦青牛万里行
神皋王气点腥膻|爵命今年下日边|俎豆孔堂新剑佩|风烟晋国旧山川
此身不是金刚体|有分时教却看伊|得似冯公知药忌|何妨应病与人医
空洞玲珑万石攒|中间逗入翠光寒|人来坐对山无语|表里虚明不碍观
天柱滩连惶恐滩|南来此是利名关|行人不怕波涛恶|来过滩头重载还
乱鸦啼散玉屏空|一枕新凉一扇风|睡起秋声无觅处|满阶梧叶月明中
使乎欲返太匆匆|把笔裁书纸又穷|此后相思无路觅|祇应来往梦魂通
偷桃窃药事难兼|十二城中锁彩蟾|应共三英同夜赏|玉楼仍是水精帘
水际崖头取次眠|崖头天也水中天|始知身在乾坤里|漫说乾坤担在肩
雪与新春作伴回|捣霜为片雹为埃|只愁雪虐梅无奈|不道梅花领雪来
慈亲日夜系深思|梦里常怀见面迟|近得好音相慰藉|为言强健胜前时
黄尘点鬓欠知几|忘却苍苔满钓矶|想是山灵懒驰檄|祗今啼鸟劝人归
闻说沙场渐倒戈|受降城北是滦河|胡姬窈窕随征马|胡酒葡萄载骆驼
幽篁夹道少人居|山骨清寒草木疏|泉见客来空自喜|春怀渺渺正愁余
雪翎丹顶更玄裳|持赴君家六尺床|午枕不须蛮素问|主人心地正清凉
白草和烟覆矮墙|一间茅屋野茫茫|居人不唾刘郎僣|犹把亭名号御庄
春风吹雨洒旗竿|得出深宫不怕寒|夸道自家能走马|团中横过觅人看
轮囷古柳驿门前|籴米归迟突未烟|随计入都今四纪|驴寒仆瘦只依然
曲塘如磬何曾有|坐想萦山更带林|花圃夜来春雨足|漾舟应试一篙深
依然浊酒竹林傍|那道穷途便不狂|白眼生平君自见|可能容易入山阳
双凫旧作朝天计|一鹗新收荐士书|不惜持杯相暖热|白头慈母最怜渠
射策当年第一人|秋风感叹二毛新|羽书昨夜甘泉道|知尔封侯骨相真
年来世路转蹉跎|正大中庸论愈多|出本无心归亦好|何须胸次自干戈
日日劳劳历万重|湘东舴艋意偏浓|悠然已过湖南境|一夜潺湲听不穷
夜深仙犬吠花关|私过云英与玉环|天上看来偷律重|玉桃一颗谪人间
西子湖头荷叶圆|一双㶉𫛶傍花眠|寄语采花湖上女|花边莫放木兰船
好风吹句落烟村|便作棠阴记使君|渠有平生绝尘想|群居那得似离群
从来轩冕一毫轻|朝迹初收去玉京|打破画瓶无个事|不妨游戏绣衣行
忘怀不使海鸥疑|水映桃花酒满卮|亭上一声歌白苎|野人归棹亦行迟
杨柳如丝草似茵|轻罗小袖白纶巾|紫骝嘶向平康路|妒杀春风得意人
腊月桃花带雪妍|迎头早唱卖花喧|若教赊贩春千日|借问姚黄得几钱
先生卵翼计平生|针芥相睽祸欲成|自是挥斤非妙手|郢人为质却无情
种得成时我已归|明年此际弄秋晖|丁宁园叟频浇灌|要见元功无尽机
太行王屋两嵯峨|移置石间痕未磨|指似行人无识者|化身吾恐是夸娥
两得徐州不自由|中原应不恋炎刘|孙曹袁吕非蟊贼|五采龙文在益州
苇折荷枯可奈何|西风吹影净婆娑|微君作此超摇趣|一个江天也厌多
昨日梅花犹可攀|今朝残萼便斓班|群仙已御东风去|总脱绛袂留林间
别后江头夜雨凉|可怜憔悴谢红妆|腹中不有郎行路|那得车轮日转肠
白帝祠前石笋三|根连滟滪立相参|不知此石能言否|往事应同老柏谈
人间那得个山川|船上渔郎便是仙|远岭外头江尽处|问渠何许洞中天
相逢一拐大梁间|妙语时时见一斑|我欲从公蓬岛去|烂银堆里见青山
晓雨濛濛山欲空|少晴还觉练摇风|扁舟十日夫何事|只有看山不负公
素蘤秾香分外奇|野田秋草共离离|谁云南国芳菲少|一种幽香陆贾知
井桁乌啼破曙烟|轻寒薄被落花天|闲人晴日犹无事|风雨今朝正合眠
昆仑山在玉关西|此地还疑暗有溪|玉石不分殊可惜|背临斜日望虹霓
陆羽茶亭枕水隈|为言无酒且徘徊|山中此物尤难得|应是刘生不肯来
篇章无奈出身何|释褐忘筌弃则那|结习他年难洗涤|刊成宦藁摘瑕多
淮北淮南两地情|藕花菱子月三更|心同老鹤无多睡|听得东轩剪烛声
十日书窗九日扃|春晴无处不闲行|瓶花落尽无人管|留得残枝叶自生
甘露凝成一颗冰|露秾冰厚更芳馨|夜凉将到星河下|拟共嫦娥斗月明
欲寻梅去不禁寒|宜著书签研滴间|闻道南坡开似雪|略分疏影到茶山
当年裘马忆翩翩|雪洗雕翎血染鲜|倚醉鸣弓寒月下|玉鞍双挂兔如拳
家难相寻已十秋|半居城市半林丘|此身已是空门客|只欠披缁物外游
饮尽春觞兴转赊|竹阴扶日印窗斜|骑驴踏遍吴山曲|处处东风出杏花
绣草铺茸玉作冠|四时花样几千般|当思蓬首寒窗女|终岁无油两鬓乾
思归未得恨深年|时节清明最可怜|越女腰支胜赵女|平生不敢赛鞦韆
洛阳三月锦成堆|象管银筝日日催|苦被游丝牵落片|错教人恨蝶蜂媒
桃花惯听玄都观|万树梨花是压沙|一夕春风俱埽地|雪香庭下尽桑麻
击壤之前未有诗|击壤之后诗堪疑|风花雪月人人是|又堕风花雪月围
群花销尽独芳菲|淡沐轻膏知为谁|寂寞书生久无意|风流别驾合相知
心知游路岂复无|颇如六鹢飞宋都|小巫羞涩见大巫|神气比公真蔑如
渭川千亩入毫端|子美临风野色寒|不是画师即诗客|可能收拾与人看
隐隐青山晓雾开|望中谁谓有亭台|山人一去无消息|空想仙翁看鹤来
杭睦相望水隔山|刘郎诗债未能还|耐官到底无清浊|造物从来有剩悭
依旧城边明月辉|城中萧索故人稀|南游日望东归急|及到金陵不是归
一江故作两江分|立杀呼船隔岸人|柳上青虫宁许劣|垂丝到地却回身
脊梁竖起庆云中|龙象仝登最上峰|才插一茎周梵刹|溪声山色几重重
霁月疏窗分外明|狂风无奈海潮声|谁能忍冷孤峰宿|坐看沈波洗太清
彩云行雨阳台梦|罗袜生尘洛浦秋|飞起一双花上蝶|晚风吹上玉搔头
一簇笙歌隔渚繁|彩云飞尽日黄昏|欲知游女低徊地|朝踏苍苔见履痕
三水桥边望翠篁|行人驻马立昏黄|因何秉烛来投宿|州判题诗在草堂
方锐新池卧介圭|水光如玉夜腾辉|不应只作韩侯觐|更喜姬公著衮衣
万叠云涛墨海间|天机地轴共回环|悠然便有沧溟意|况在灵鳌首冠山
独蔽江淮阻贼兵|乾坤回首尽膻腥|何人肯救睢阳急|不使忠臣负忍名
南山有松松有萝|昔日结交今谓何|但使同吟白云峤|何须独上金銮坡
周南底事苦淹留|杯水那容万斛舟|稳驾长风归去好|凤凰池上醉遨游
昼琐深宫鹤梦迟|御阶花木接瑶池|月明独照长生殿|无复尊前捧玉卮
龙大那容在此湫|银河得得为飞流|好乘风雨昂头角|直到天池最上头
万里桥西一径斜|白头乱后得还家|经旬出饮向何处|黄四娘家看好花
越王台上满城春|散入东风锦绣匀|正好拉君同一看|又将离别倍伤神
水仙委蛇江梅老|架上酴醾雪未翻|千斛妙香留不用|一时分付与山矾
满树轻明玉雪香|不容累月驻清芳|似闻天上怜花好|急敕丁神下取将
露咽烟啼总不明|飞花如送复如迎|长条不忍轻攀折|为尔临风最有情
一自篮舆去不回|故山空锁旧池台|伤心触目经行处|几度亲陪杖屦来
琅菜来从若木边|非膏非沐绿宛延|玉盘委积羞佳客|不是陶家无馔钱
钱塘儿女面如雪|钱塘儿女脚如铁|贩鲜海上不归来|夜夜吹箫望明月
都城有地谁栽竹|只见寒樗与老槐|闻种琅玕向新第|翠光秋影上屏来
叫着渔郎急掉头|一声别浦听莲讴|山遥水远应同趣|我亦青帘问酒楼
几点秋山落照边|白头相对共茫然|尘氛且莫催人别|清话真穷太古先
范蒋诸贤友义申|肩吾见说倍精神|年来人物寥寥甚|更忆浦城人姓真
天浆滴滴似凝脂|曾看芳葩启瓣时|璇宇星稀天欲曙|一杯儗送玉琳璃
子时气对尾闾关|夹脊河车透顶门|一颗水晶入炉内|赤龙含汞上泥丸
竹叶舟前客念家|慈云瓮里事如麻|而今不笑檀槐战|笑汝研桑了岁华
绿树千枝与万枝|灵峰寺里看杨梅|青山行尽且归去|红子熟时应再来
金谷繁华石季伦|只能谋富不谋身|当时纵与绿珠去|犹有无穷歌舞人
三月杨花满御沟|可怜春色亦东流|行人不用多惆怅|鹈渼年年唤白头
桐竹连云阿阁西|修茎浓叶蔽璇题|本来鸾鸑排翔地|正恐羁禽不借栖
平生爱山心不足|寸碧已复明双眸|暮年得此幽栖地|枕上烟岚万叠秋
溪山佳处称题诗|终日篮舆绕翠微|夹路苍官管迎送|客情那得澹忘归
玉山东去不通州|万壑千岩隘上游|应会逐臣西望意|故教溪水只西流
一谪人间四九年|青山万里隔苍烟|我今更去华阳洞|千树桃花待举鞭
星斗阑干寐未成|江鼍点点应江城|荒鸡莫怪天难白|月落霜高只四更
紫气南来第一关|道人家在白云间|山门深锁无人到|流水落花春昼闲
拿舟曾过芰荷乡|十里薰风一水长|趁取秋时寻旧赏|且留三日卧清香
万绿新齐花影沈|四围修竹绝尘侵|主人不见空来去|看尽白云山色深
冰魂无梦到瑶阶|翠袖云鬟并玉钗|青鸟暮衔红绶带|夜深重认合欢鞋
客子正歌山鬼句|篙师欲进顶湖船|遥看落日苍梧外|独立横槎古寨边
长沙米换长安土|筑此崔嵬寄远观|客子登台千载后|倚栏亦欲望长安
过从要与善为邻|况复炎凉世态新|不用为他烦恼得|阿欢原是读书人
谁寄名香到草堂|山童惊𦶟煮茶忙|偶然风定月亦至|一缕轻烟百尺长
疏红秾绿尽阑珊|新水初平十八滩|钓去欲如严子濑|为君著意写秋峦
童子争寻鹁鸽饭|医翁日曝虾蟆衣|欲赓楚客咏餐菊|却愧周人歌采薇
尽道春风有等差|从前谩语待诗家|今年雪屋亲曾见|的当南枝先著花
翟衣初赐带天香|隆宠难酬袜线长|补得山龙新御衮|十年针黹敢辞忙
一雨何关百里雷|天心端为众心回|闲时试向龙君觅|未必滂沱应手来
远山酋萃翠凝烟|烂漫桐花二月天|游遍九衢灯火夜|归来月挂海棠前
雪天谁复赠绨袍|残卷寒灯道自高|日里市尘三万斛|梦中化作大江涛
云满青山水满江|云自能闲水自忙|一枕篷窗供打睡|任教云水两相忘
酒恶时来漱浅溪|玉池汩汩自生肥|游鯈岂解吾曹意|聊复蓬头坐钓矶
澜翻口里说三车|一衲唯披百结麻|应笑经僧内供奉|等闲尽著紫袈裟
曾访花翁醉玉壶|重来花下尽平芜|东风绕袖应相识|记得当年旧酒徒
晨兴秋色已凄凄|咿喔犹闻隔浦鸡|说与应门谢来客|要乘微雨理蔬畦
今岁春风特地寒|百花无赖已摧残|马塍晓雨如尘细|处处筠篮卖牡丹
檐声喧耳历三旬|云气低低过一春|今日举头逢皎日|也知天道总由人
释氏教人修极乐|亦缘极乐是金方|大都色相惟兹实|馀二非真谩度量
送旧迎新可自由|笑啼不敢强包羞|熟能耐久如江令|垂老还家尚黑头
永丰坊里旧腰支|曾见青青初种时|看尽道边离别恨|争教风絮不狂飞
瓢笠春风向海隅|官衙宾席已先虚|空闻水族由来美|可惜高僧不食鱼
朔风日日吹黄埃|忽闻李白歌声来|德州春事可人意|江上杏花无数开
挟瑟归来路八千|米囊花发杏花鲜|闲厅祇自弹归雁|世上何人识此弦
小小茅茨住碧山|柴门无客昼长关|移家更入云深处|城市终年不往还
天宝诗人去却回|果曾北阙上书来|若为耆旧无新语|明主何尝弃不才
东村丧牛不满百|西村丧牛百有馀|牛尽田荒民困苦|争趋刀剑去犁锄
剥开莲子见芳鲜|花叶同心缩翠拳|欲记池莲多少朵|一枝荷叶一枝莲
一朝云黑雨如潮|芳草池塘未寂寥|莫使鹡令伤别侣|杜鹃犹自泪痕飘
秋声满院有谁来|亦欲从君话老怀|隔竹已敲茶臼雪|不知何日又清斋
晓看窗影过飞鸦|短发蓬松一半斜|两月不遨直瘦却|梦寻庾岭访梅花
霜月明明雪复残|孤舟夜泊使君滩|一声钟出远山里|暗想雪窗僧起寒
银烛烧残梦未回|旧家庭院已荒苔|玉箫声杳人何处|惟有东风燕子来
绛苇青枝□倚墙|六花□□早封香|共知结就累累实|鼎鼐调羹入庙廊
帝王瑞到我皇真|主圣臣贤尽凤麟|即看阁上千秋画|不羡牛边数叶鳞
浪激冰花漱大堤|山回云影照寒溪|一生怀抱无人见|又跃芦梢困马蹄
画舫西湖载酒行|藕花风度管弦声|余情未尽归来晚|杨柳池台月又生
百计经营夜负舟|仓皇谁趣渡瓜洲|若非绐虏成宵遁|哭死界河天地愁
何须问我道成时|紫府清都自有期|手握药苗人不识|体含金骨俗争知
绝壁秋标天外剑|深溪冬吼地中雷|上宫未信无人到|朱阁飞从顶上来
三雏掌上玉娉婷|拂晓呕哑语到明|今日乱山孤枕上|耳边忽似有啼声
竹里梅花相并枝|梅花正发竹枝垂|风吹总向竹枝上|直似王家雪下时
溪边渔艇日相寻|谁遣鲈鱼动我吟|我脍我羹人莫易|当年张翰亦劳心
盘崖蹙缩似灵龟|鬼谷先生隐遁时|不独卷怀经世志|白云流水是心期
静中台榭隔红尘|水色山光日日新|不用沿溪种松竹|主人元是岁寒人
青年出仕奉明君|老去投簪卧白云|千载周颙风致在|北山先自错移文
居近幽林复碧江|水光林翠到西窗|鹧鸪啼竹声相应|㶉𫛶眠沙只一双
月湖镜样十分清|诊视还他指下明|那似月湖心地好|愿人常似兔长生
锦鞯金铎舞倾杯|驿路相传换马台|零落黄尘鼙鼓歇|秪从图画识龙媒
乡村年久竞农务|秋敛春耕恐失时|我老元无夙兴事|懒鸡啼晓恰相宜
兔鹘萧条墨影深|湖州真迹重千金|梦回月冷閒堂曙|空翠濛濛上客簪
忆昔曾同客帝畿|十年游宦子先归|可怜慈母堂前竹|无复清阴映彩衣
桃李隔墙花满园|卯君曾此赋东轩|祇今左氏庄如许|恰在东轩近后村
尝闻五马一为龙|烟水迢迢日自东|那信江南业儒者|也来中土揽英雄
风掉浮烟匝地回|雨将浓翠扑山来|晚凉楼角三吹罢|夕照江天万里开
凝碧池头听乐府|不能身死但能悲|辋川他日成名胜|藉得朝天一首诗
每读龟书鸿范篇|人间五福是高年|公年九九虽无慊|散尽耆英我屹然
欲就沧浪濯烦热|解缆莫愁潮信歇|阴云映日一帆风|信道长江无六月
才出山门已望来|两人心事共徘徊|吾侪不是伤离别|万古真风待汝回
豹皮茵下百馀钱|刘堕闲沽尽醉眠|酒病校来无一事|鹤亡松老似经年
一曲溪流两岸松|石梁蜒蜿卧晴虹|径径拄杖归来晚|月挂东林屋上峰
雉堞回环半倚山|泉声风顺响潺潺|从来省事惟便静|他日端能忆此间
庭松永昼啭春禽|天气初晴又半阴|惆怅此生多病恼|正看行乐独伤心
几载思乡却暂归|白头相对更依依|江边正拟扶筇别|万里清秋见鹗飞
老稚缘崖锄草根|炊烟不起自酸辛|东皋春到青青麦|屈指何时可食新
卖赋长安偶遇知|后车归载远山眉|可怜犬子真穷相|不见刘郎过沛时
幽芳拂拂朝香度|密叶阴阴昼影圆|玉食未应须角黍|君王端是念忠贤
紫藤花发送君行|惜别龙溪暗怅神|目断归帆何太疾|风吹柳絮正愁人
东风吹雨带龙腥|散作春声绕画屏|人倚碧窗初避湿|芸香翻尽太玄经
丹楼夜半忽霞开|气杂沉香甲煎来|疑是隋宫守除夕|故烧高烛照妆台
野荼蘼发牡丹开|蔌蔌杨花堕酒杯|过尽韶华才一出|祗应唤作探春来
长揖未遑讲主宾|挽须顾笑有情亲|曾从卷里看诗句|已是掺祛识面人
吟对灯花未忍眠|丁宁明日早朝天|老怀有赋何多幸|四海车书正晏然
壮观江潮拍岸时|肯来小圃访樊迟|天怜无以娱嘉客|并发春花伴桂枝
分别层溪与远峦|天章寺里雨中看|会稽内史风流甚|赖得中朝有谢安
高楼绿树带斜晖|十二街中过客稀|忆著涌金门外住|画船湖上未曾归
散牧羝羊四五群|自持秃节卧寒云|汉廷卿相无穷事|十九年中幸不闻
疲篙力尽出危湍|几度魂销却望寒|稍得安流堪下楫|官家何事又重阑
笑谈尊俎兴何穷|鲸吸琉璃琥珀浓|沈醉戟门归去晚|月明街静一声钟
道造精微更有文|绛侯应愧不如君|试将武事论诗笔|句法严于细柳军
为读忠臣孝子碑|欲行回首重依依|纷纷车马门前过|知有几人琴鹤归
方朔优旃岂舜徒|南来谩喜落苍梧|天津醉里乾坤眼|只见双程不见苏
地近荆州见木奴|青黄照眼两三株|百钱买得霜前颗|味带儒酸似老夫
三月青门柳色新|西郊相送转情亲|知君使节经过地|楚水吴山俱是春
十年尘土变形容|惟有丹心日月同|北海子卿羝不乳|未应已在画图中
老龙偃蹇据岩壑|匠石营材城市中|自有幽人不相负|解凭曲几听秋风
昼衽缞粗夕卧苫|晓霜不似礼经严|夺哀朝士归来晚|花满兰堂月满帘
𣰦毯敝衣无处结|寸心耿耿如刀切|今朝欲泣泉客珠|及到盘中却成血
古今深忌忿为兵|及霤师臣要力争|白帝败归思孝直|端知难抗魏元成
老身穷若不须忧|未有毫分慰此州|但得田间无叹息|何须地上见钱流
老可能为竹写真|东坡解与竹传神|墨君有语君知否|须信黄华是可人
君恩追忆不胜哀|老泪乾枯病骨摧|陵下一来肠一断|馀生知复几回来
认取太虚无一物|本无幻翳况空花|桃椎思邈还知否|佳传宁无良史家
霜螯新斫芼橙香|风物繁华感异乡|剩买黄花簪帽额|市楼呼酒作重阳
勾漏当年令葛仙|冰嘶鹅管玉田田|千秋药冷丹炉火|再向寒灰续紫烟
手携布被入关中|颇似菑川六十翁|未必汉廷推第一|不须侧目事辕公
经如造化妙难窥|生长收藏自四时|若语本原澄彻处|寒潭秋月正适宜
秋容淡薄晚烟孤|千里谁开水墨图|欲借扁舟乘兴去|卧看月影弄风蒲
东风渐暖满城春|独占幽居养病身|莫说樱桃花已发|今年不作看花人
欲貌卢溪真面目|非儒非佛亦非仙|莫将踏碓卢行者|唤作骑驴孟浩然
山前山后雪漫漫|输与田夫野老看|驿路自知荆棘甚|一枝远赠故人难
已分馀生老一丘|尚因微禄少迟留|梦魂不待山资足|先入江南问钓舟
杖策寻幽路欲迷|华鬘椎髻杂生黎|空阶秋晚无霜叶|自把清诗竹上题
欲别未别吴山前|预作相思萦昼眠|笑引西蒙问东海|不知谁是懒中仙
偶访东瓯谢守家|池塘春草柳阴斜|遥思上下登山屐|不为溪头桃李花
翔龙宫殿已蓬飘|此日伤心万国朝|目击崖门天地改|寸心难与海潮消
玉箫声里酌玻璃|风腊旌旗卷绛霓|星渚月斜珠露重|银河流水亦东西
解冻依然风栗烈|鞭春才了雨廉纤|街坊遏密无傩鼓|村落丰登有酒帘
舞翠垂丝夹小桥|春风庭院鸟声娇|自从靖节萧疏后|复许谁人不折腰
曲曲青溪贯大江|鸳鸯㶉𫛶一双双|元戎开燕时来此|城郭山林意两忘
福艺俱全不可逃|无能无福谩徒劳|福微艺广终须贵|靠福无能久不高
烂红一点出浮沤|夜坐嵩峰顶上头|笑对僧窗谈祖德|当年七十四回游
解唱东山瓦鼓歌|不知节拍有誵讹|要教声响如当日|快向凌霄走一遭
云气晚从帘外过|雨声凉傍竹边来|鱼波小簟清如水|北牖南窗面面开
暂到昆仑未得归|阮郎何事教人非|如今身佩上清箓|莫遣落花沾羽衣
小小溪桥有路通|草堂门掩白云中|深山六月浑无暑|一派流泉万壑风
浩荡东风卷送春|娇莺雏燕谩争新|此心自有青山约|不是看花陌上人
旅食天涯不计年|离离禾黍满秋田|江湖野味多如许|露饮风餐只自便
恭承新命拜恩荣|行色秋高白帝城|舒江浪偃迎官舫|巫峡云开见使旌
愁看幕府夕阳边|那更鸡笼在目前|跋扈飞扬只如此|登临那得不酸然
牝牡骊黄都莫猜|只看形似亦佳哉|近来无地无萧翼|珍护还须过辨才
院落深沉燕子归|应时纳祜试春衣|海棠过雨精神索|杨柳无风力气微
谁道吾无安乐窝|吾窝不小洛阳多|铁桥流水山深处|草碧花香鸟自歌
廊庙心存岩壑中|銮舆瞩在灞城东|逍遥自在蒙庄子|汉主徒言河上公
青蒲翠草望秋零|乱絮迷春困不醒|林下水边时一见|对人应是眼中青
土风元比汴京和|花石何如艮岳多|传道先朝游幸日|六桥芳草翠华过
沈沈宫漏滴长门|坐倚熏笼想旧恩|多谢月华怜寂莫|梧桐窗外照黄昏
金鸭香销绣幕垂|半窗花影梦回时|綵竿閒却鞦韆索|月上梨花第几枝
片片何因再上枝|可怜摇落始应知|老夫无限伤心泪|只在东风第一吹
伏轼长嘶动石门|时艰满目几消魂|非干冀北空群久|羁靮年来苦渐繁
秀色参差千万端|浩然无碍碧天宽|上人若见相齐处|试与凭栏指似看
玉玺相传舜绍尧|壶春堂上独逍遥|唐虞盛事今寥落|尽卷清风入圣朝
疾痛呼天天岂知|知而不管亦何为|偶拈白傅长庆集|又得驩欣片子时
选骥星精切紫垣|春台仙李露华温|直罗江左为沙苑|会见山阴有狄门
明朝来岁总过去|密意深情几度春|此是吾徒尘垢事|敢将上下位星辰
倾盖投缄不自轻|人间造次几晨星|天涯放逐浑闲事|消得金刚一部经
归鸦数点晚霞鲜|近接平芜远接天|记得小舟双挂席|阖庐城外酒楼前
山自西来玉作层|千峰住处一溪萦|宜晴宜雨乍明灭|不是老天无十成
五花骝马出龙城|一叶兰舟独自行|谁道维扬江上月|清光翻对水波平
应念衰翁老且疲|年来跬步要扶持|铁为拄杖劳相寄|全胜花前只杖藜
棫朴芃芃旱麓边|为薪为槱合禋天|山墙野店茅灰里|热弄须臾亦可怜
无生无种菩提就|非佛非心混沌成|欲说性空何处觅|可怜禅律谩相争
蒺藜勾吻总青青|惭愧春山草木荣|几欲骑龙叩天阙|绿章祈雨护黄精
东风堪赏犹堪恨|绽尽花来送尽花|可惜一庭深浅色|随风今去落谁家
芙蕖落片自成船|吹泊高荷伞柄边|泊了又离离又泊|看它走遍水中天
谩将春咏了残春|鲁叟当年只问津|若与唐虞夸气象|乾坤剩有咏归人
桃花薄相点燕脂|输与梨花雪作肌|只有垂杨不脂粉|缕金铺翠衬腰支
小阮才余犊鼻裈|海棠花底奏清尊|春光如此休教负|明日催租任打门
金水桥边蜀鸟啼|玉泉山下柳花飞|江南江北三千里|愁绝春归客未归
真州闻已片帆东|五马何来草屋中|万里故人还一见|老夫当拜打头风
节去蜂愁蝶不知|晓庭还绕折残枝|自缘今日人心别|未必秋香一夜衰
隔水佳人久不逢|祇应我懒或君慵|感时相馈情何厚|却说云泥笑杀侬
清溪水色胜于蓝|祖石移舟下镜潭|妙绝画屏并碧玉|谪仙不见与谁谈
山路秋花若个栽|天香远迓马头来|中官折入君王手|不负西风一度开
千骑同瞻白羽挥|惊尘一鬨响金鞿|不知掣电弯弓过|但觉柳梢随箭飞
池塘依旧隐渔矶|竹径兰皋车马稀|黄犬无劳伤往事|钤山惟有白云飞
到处烽烟警客肠|津头幸有济舟航|暮云春树怀人处|独倚春风醉晚觞
汉家新筑受降城|沙漠长驱百万兵|不为三边劳战伐|须知四海庆升平
剩有新诗入递筒|岂无能画作掀篷|金钱翠盖相辉映|著我皤然酒借红
彼此浮生类转蓬|青山端似梦中逢|明朝努力加餐饭|又隔南云少便鸿
破楚桥边步偶停|夜船灯火散如星|馆娃歌舞今何处|留得吴歌与客听
箧贮灵砂日日看|欲成仙法脱身难|不知谁向交州去|为谢罗浮葛长官
潮随春涨雪千寻|南越山藏暗浪深|欲识钱塘两回汛|便如万国奉君心
不是幡兮不是风|衲僧于此作流通|渡河用筏寻常事|南山烧炭北山红
浪走娇儿意却痴|长安饿客最忧时|尤怜甲士寒侵骨|十万边兵政有辞
白头祖母命相依|此地当年共食薇|二十五年如昨日|伤心同去不同归
养真慎斋与藤川|三皓同时及我门|八十头颅事事真|老来赤子心还存
隋氏廷中列百官|几人风节动朝端|越公事势炎如火|独有梁毗会忍寒
花开十丈照峰头|露褪红衣烂不收|太乙真人多逸兴|稳眠一叶泛中流
袁门深闭路崎崟|焦寝清酣怪铁衾|谁似先生冰壑底|一编独对圣贤心
云昏水暖草萋萋|空谷无人独杖藜|却忆西江石楼老|送春花下子规啼
行遍西阡更北村|檀栾处处绿梢云|官身未敢山间宿|可得排门谒此君
尽说先生甑有尘|先生自道未为贫|请看岁晚东篱下|无数黄金与白银
吏隐飘然在一涯|更堪行役退年华|多情却有空江月|长伴离人梦到家
马颊庙前江水长|马头石下绿潭光|出山估客来求卜|抛纸放船浇酒香
淮南猪肉不论钱|下舍应须数击鲜|过午食单毋溷我|饭来开口亦欣然
彩笔喜辞西掖去|画船遥向北京行|黄河十月无冰结|千里长风几日程
之秦剩肯迎张禄|踏越何曾用计然|元鼎事看蛙胜负|大槐人与蚁相连
门外清流系野船|白杨红槿短篱边|旱蝗千里秋田净|野秫萧萧八月天
卧雨春头到地长|清风一榻借微凉|棋声惊断高僧梦|起拨炉中未过香
自读西湖处士诗|寻芳长恨见花迟|前程笑到山多处|竹里横斜一两枝
莫恨丹青画不真|后宫那得更无人|和亲果是宁边计|何惜区区妾一身
双鹊喳喳首向东|似将喜报主人公|主人只欲东归去|归作左原田舍翁
红蕊曾游此地来|青青今见数枝梅|只应尚有娇春意|不肯凌寒取次开
人间近遇风骚匠|鸟外曾逢心印师|除此二门无别妙|水边松下独寻思
本规一举定乾坤|遽见长星坠垒门|公在必无生仲达|师昭何业得中原
妙画心传岂学能|是中真乐不容声|讥评尽入雌黄口|写得吾心不要名
凤盖龙车玉作轮|北临紫畤谒三神|已将福酒添眉寿|更祝椒觞一万春
钿筝银甲芳春后|珠笈金钗明月前|谁使烛灰香烬后|却听风叶堕霜天
将军不遣鹤乘轩|却送书闱墨沼边|老我归来静相对|洛阳长叹最堪怜
正好嬉游天作魔|翠裙无奈雨沾何|御街暗里无灯火|处处但闻楼上歌
风高塞虏入龙堆|白羽雕弓象月开|一片黄云秋碛里|遥看精骑射雕来
巨浸连天一叶舟|儿孙扶侍镜中游|归帆似载山阴雪|不是当年王子猷
常须默坐悟前因|为爱铅华堕女身|若也于斯能改悔|来生定免落风尘
穿松翠滴青骢马|过雨凉生白苎衣|三月已过四月半|柳花开尽楝花飞
我逐郊原鹿豕踪|君如鹰隼挟秋风|近闻铁网连山海|不信人间有卧龙
百里青松五月凉|千年忠惠有馀芳|后人继此非难事|不为公家虑久长
仓卒陈桥事变时|都知不与恐难辞|黄袍不是寻常物|谁信军中偶得之
惠施徒自学多方|谩说观鱼理未长|不得庄生濠上旨|江湖何以见相忘
波面香风落磬声|夕阳楼殿更分明|蓬莱弱水端难到|聊与人间作化城
春老他乡奈老何|可人红紫渐无多|闲来绿柳坡头路|记得流莺第一歌
学行何必过邯郸|匍匐归来指谩弹|万事不如安分好|人心何事险于滩
霜台独夜月明时|邂逅无缘醉酒卮|遥想玉人当此夕|醉吟红烛困秋思
秋来夜气更清明|月朗窗虚梦不成|似报云间仙仗过|分明听得步虚声
两头肥绿压肩斜|五月江园始送瓜|童子近前与翁语|小篮瓜底是新茄
东门百花红照天|独树梨花更可怜|但看弦管朝朝急|不道春风不费钱
湖边冷艳浸秋蒲|湖上寒光转夜乌|太白持杯问月罢|为子题作谪官湖
沈宋横驰翰墨场|风流初不废齐梁|论功若准平吴例|合著黄金铸子昂
水容花色竞鲜新|绮榭珠楼天汉滨|正值早秋风露澹|涵空一鉴净无尘
水中仙子并红腮|一点芳心两处开|想是鸳鸯头白死|双魂化作好花来
清晓自倾花上露|冷侵宫殿玉蟾蜍|擘开五色销金纸|碧锁窗前学草书
五柳先生自识微|无言共笑手空挥|胸中免被风波挠|肯为螳螂动杀机
早年八九吞云梦|老见乾坤四海心|为语江云缓飞去|从龙还用作甘霖
月情荒尽酒魂癫|欲睡惊啼梦不延|提起远山愁更聚|祇因游子住眉边
浮玉山中浮玉春|醉来忘却华阳巾|天风吹上雷轰石|一夜啸声惊羽人
淮𣸣海浦路迢遥|记得兰舟系板桥|多少离忧人不见|鸠鸣桑柘雨潇潇
初欣彩胜迎春早|已觉鸡人报漏迟|风色结寒犹料峭|天光煦物已融怡
自喜扁舟载月明|涉湖底事不宜轻|象痕深没风仍顺|今日天公亦世情
湖波万顷泻镕银|妙句谁能敌李绅|桡影缓随红蓼岸|荷香细著白纶巾
雪花旋落旋成融|横作清霜阵阵风|一夜急吹君会否|妒它残叶恋丹枫
姑苏台上柳花开|飞落西施碧玉杯|一自吴王春宴罢|宫莺衔过若耶来
曾向瓶窑觅幻身|书来已是法中亲|何时飞锡同辽鹤|来问垒垒冢底人
胸藏星宿是天文|暗坐光腾五岳云|侵晓清都挥彩笔|欲书制诰赐茅君
锄荒巳出墙根路|剪绿仍分雪后栽|便与数椽容我老|当留一径待君来
天上真龙去不回|世间凡马谩争驰|少年气习今犹在|袖手时来省断碑
数仞宫墙一路深|屯云交翠落青阴|红尘十丈知何处|秪引薰风养道心
葡萄美酒夜光杯|欲饮琵琶马上催|醉卧沙场君莫笑|古来征战几人回
江南已有杏花开|社日都无燕子来|人在白云流水外|一声折柳十分哀
仙家旧馆玉为庭|白日山前笙鹤鸣|我来愿乞丹井水|为洗诗书双眼明
滑滑春泥塞路途|漫漫新水涨江湖|出门世路皆行险|只好山林听鹧鸪
妾梦飘扬绕翠帏|柳花飞处思依依|好随风絮天涯去|寻得萧郎作伴归
朱弦促柱鼓湘灵|雾鬓风鬟下紫冥|万顷碧波明月里|曲终惟见数峰青
曾透西来最上机|尚馀习气学诗痴|寻常好句从何得|翠竹黄花总是诗
冠袍新荷望长安|秦塞河山驻马看|游宦岂容能汗漫|宁亲应暂许盘桓
冷云收尽月当西|过却秋宵已失期|何事天公太相妒|只教人看不圆时
飘蓬一叶落天涯|潮溅青纱日未斜|好事官人无勾当|呼童上岸买青虾
城西千叶岂不好|笑舞春风醉脸丹|何似后堂冰玉洁|游蜂非意不相干
层峦叠壁映朱帘|风软尘香四月天|十里山塘看不足|翠屏合沓午云鲜
满地槐花有底忙|我无题目可商量|呼童遍洗庭前竹|冷眼相看到雪霜
凤凰台上踏新晴|叶落萧萧秋气清|惆怅紫霞仙远去|天风犹似步虚声
泉绕云根玉雪清|苍珉百级可阶升|汲泉煮茗松风起|谁识无尘有发僧
思君天阔水悠悠|醉里眉攒万国愁|所不负予如此酒|已教从事到青州
铁桥穿过乱层云|万叠山形下界分|翠色最宜高处见|水声偏好夜深闻
海气漫漫江上风|潮声时度越山中|且看移得新亭好|一任知名谁勇功
乱世艰难寄此身|暮年食蓼有馀辛|一春胜事成虚掷|空忆兰亭王右军
青苔点石班鳞鳞|闲把钓竿坐水滨|莫遣飞熊入帝梦|磻溪深处好安身
良工刻削类方城|煮茗细看秋浪惊|未许儿曹轻度量|岂容奴辈笑彭亨
孙儿生质颇清明|只在收心养性成|看罢平安二更尽|耳边如听读书声
天与风流春与娇|酒旗风急更相招|先生莫道心如铁|愁杀苏州也合销
智行无端堕浊尘|两家欢喜一家嗔|闲吟冷笑皆饶舌|何待丰干说向人
丹青御笔趣尤深|不许流传到翰林|乞得睿思全幅轴|宝藏端胜满籯金
四海衣冠拜九重|圣君在位像飞龙|遥瞻雉扇双开处|万岁齐呼瑞气浓
拜朔台前春色深|碧云江上几沉吟|霏红腻绿莲花女|抽尽芭蕉一卷心
舞雩春服浴沂侣|社饮衣蓑学稼翁|可士可农随地乐|此心无处不春风
不住烟萝第一层|翻身要勘岭南能|谓言檗峤三千指|不比黄梅七百僧
一色三军雪染衣|拔山气力陡然衰|三王事业无多子|却是良平不得知
毗陵公子醉昏昏|白面迎风散酒痕|几度小红楼畔月|有人吟倚掩重门
洋州食画惟两竿|米老见之须一拜|景明对此真何如|草阁秋江明月在
可笑陵阳太守家|闲无一事只栽花|已开渐落并才发|长作亭中五色霞
宝犀新胯面岩冷|碾出壑源春雪花|何用纤纤捧渠碗|绝胜片片勺流霞
望望黄云心自倾|可堪天道不人情|瘦筇妒雨苍崖滑|空负松风入砚声
招风竹下凉生扇|弄水荷边香满衫|自拾落花揩面汗|唤将红白酒相搀
舍策投床睡便浓|觉来凉叶动西风|惊秋念远无穷意|客里谁知此夜同
卜得幽居傍翠屏|涧泉偏爱枕边听|晓来岚气冲帘入|湿透床头相鹤经
尽日竹风谈法要|无人竹影又斜阳|他时若有相应者|莫负开轩人姓黄
憔悴容华怯对春|寂寥宫殿锁闲门|此身却羡宫中树|不失芳时雨露恩
玉指新传小忽雷|凌晨已按两三回|明知阿母娇怜甚|频唤梳头不肯来
楼下无心卧许公|求田已约暮年同|诗来正值花如雪|心事春风浩荡中
侧望山来起复平|横冲波去碧还明|谁言身在笱舆上|自是乘风空里行
偃王灯塔古徐州|二十年来乐事休|此日将军心似海|四更身领万人游
寒塞无春不见梅|边人吹入笛声来|夜深惊起思乡梦|月满阴山百尺台
与君携手思悠悠|此日𨚗堪赋远游|莫道他乡无知己|酒人何处不登楼
横门雪满放朝回|油壁金鞍覆地来|谁是蹇驴乌帽客|解吟花逼艳阳天
吴宫金蹙凤花绫|春暖熏笼换水沉|那似冰桥楮夫子|满床明月解微吟
钟肥王瘦费平章|腕鬼心花枉自忙|欲讶溪藤信手抹|君家酱醅尽堪藏
长湖落日起悲风|想像旌旗在眼中|自惜空流贾生涕|即今谁数亚夫功
玉堂仙忽枉华镳|客舍如何采涧毛|袖有建溪春一掬|莱山石鼎煮银涛
山烟向晚白濛濛|人过梨花树底风|一犬不鸣村径黑|野灯孤起远林中
客满尊中酒不空|眼高四海眇奸雄|才疏意广终无就|已兆清虚西晋风
细雨斜风拂画船|船头怪石起苍烟|仰看白浪排空下|始信河流远自天
万年枝上彩裁绿|千叶花头酥点红|镜绶囊丝相映烛|探先半月庆流虹
宫殿馀基长草花|景阳宫树噪村鸦|云屯雉堞依然在|空绕渔樵四五家
羞云敛惨伤春暮|细缕诗成织意深|头畔枕屏山掩恨|日昏尘暗玉窗琴
描得孤鸳绣未成|玉纤扶颊睡魔生|秋波半敛还惊觉|怪底风敲画轴声
海云萧瑟雪花乾|人在羊肠百八盘|閒客不知名利苦|见时应作画中看
我到淮南几见春|一身蓑笠蔽烟雨|桃花林里有人家|疑是柯山最深处
雄城百雉控江湖|虎气腾空失湛卢|唯有垂杨依绿水|棹船游女唱吴歈
东方鸦鸣海日红|晨起灌花呼小童|开门不省夜来雨|吹落满地蔷薇风
透过重关得自由|相期佛祖雪冤雠|西湖风景无留恋|南岳庐山拄杖头
新月初明杨柳风|扁舟刚泊梵王宫|颠狂竟夜同僧醉|漏尽船开是梦中
杯水能令重百钧|阿师心法妙通神|维摩正苦众生病|为洗无边热恼尘
久厌劳生能几日|莫将归思扰衰年|片云会得无心否|南北东西只一天
古塔垂倾老树奇|雾残云泄转多姿|而今始悟寒林色|大是丹青未竟时
人居天地一樊笼|抚掌山家四壁空|不道今年空得尽|且无雀鼠到山中
千山万山两衲子|一瓢一钵云水长|寄与丰干莫饶舌|我自看山到石梁
海南海北总春风|处处行吟似粤中|想到官衙梅雨候|槟榔红遍荔枝红
万卉千葩孰与京|故人相见眼偏明|金槃玉露倾朝日|似对春风诉不平
翠叶田田粲绿云|黄金苞实露华新|绕亭虽乏千株广|不羡当年万户人
金满名城果是谁|分明须只是痴儿|想来可是教人笑|金满城时是几时
泪粉匀开满镜愁|麝煤拂断远山秋|一痕心寄银屏上|不见人来竹叶舟
精蓝靖馆手同携|细与重论文暇时|须信有方藏肘后|可能无药起支离
十里空江一物无|青蓑曳雪老渔孤|酒筵正苦黄鱼热|对此寒生绿叶蒲
淡黄杨柳著烟轻|细草茸茸衬屐行|行到水边心会处|夕阳一树杏花明
多誉庸非蠲忿草|一谦良是辟兵符|先生謦欬忘鸡口|俗子过逢动虎须
映日仙花绝代英|开元妃子喜相迎|古来惟有清平调|学士流中第一名
一点春山一点愁|一丝暮雨一声鸠|病中况更缘诗苦|夜去可堪无酒休
倚涧人家近更清|吠风惊犬走还迎|衲衣鹤氅从章甫|落日看山一字行
粉墨半销翎翅短|正如衰发不胜簪|可怜少保功名误|写此凌云意不堪
万马纷纷动鼓鼙|三郎束手翠华西|向来别有销兵策|莫恨青闱燕子泥
汴水东头古堞开|青鸳舞影几楼台|莫将归雁比行色|身未到家春已来
有情夜月上栏杆|穿入疏棂欲寐难|搔首起来窗外立|狂吟不觉又更残
绯袍牙带鞠躬迎|认得风骚旧长卿|莫似江南韩老子|教他炷艾待门生
窗外箫声隐隐来|千年空苑碧桃开|相逢正好谈风月|不惜春衣卧绿苔
枸橘花繁雪有香|风吹成阵入船舱|若教知我园中路|不肯芳菲驿舍傍
君到韶如杜到夔|新功不比旧炉锤|磨砻诗律如韶律|未必知音有仲尼
手把先天已后书|当来一画本全无|白云山下泠泠水|自在人间太极图
生憎丹粉累幽姿|故着轻煤写瘦枝|还似故园江上影|半笼烟月在疏篱
凝云遮汉月不舒|微电时照东南隅|风条不动柱础湿|初夜深砌吟蝼蛄
天书十道出枫宸|紫极回瞻御气新|浩荡遥缄三殿雨|沾濡长作万方春
熏炉茶鼎暂来同|寒日鸦啼柿叶风|万事尽还杯酒里|百年俱在大槐中
延平津路水溶溶|峭壁巍岑一万重|昨夜七星潭底见|分明神剑化为龙
长安城下征马嘶|终南太乙闪旌旗|天府新颁周典礼|藩封再睹汉官仪
何年草草抹花王|此日将题岁月忘|拾得懒仙抛下蜕|不堪教赞旧皮囊
晴日芳园丽景舒|一池菱芡杂红蕖|闲心也有临渊兴|野鸟何妨亦羡鱼
樟亭驿上题诗客|一半寻为山下尘|世事日随流水去|红花还似白头人
一别人间岁月多|归来人事已销磨|惟有门前鉴池水|春风不改旧时波
乌兔东西不住天|平生奔走亦茫然|向来鞅掌真堪笑|烂熳如今独自眠
万斛玑丝巧织成|银花点点弄春情|玉容翻向光中立|何似仙姝隔水晶
江城无处不通潮|风叠寒漪色更娇|诗舫飘飘向何处|高凉西去不胜遥
红蕖烂熳碧池香|罗绮三千侍汉皇|阿母暂来成底事|茂陵宫桂已苍苍
迎得韶光入寿杯|披香华殿倚云开|只应王母瑶池宴|又送新春宝胜来
曾愁香结破颜迟|今见妖红委地时|若是有情争不哭|夜来风雨葬西施
泉声山色古今同|师去尤能继若翁|临别自惭无可赠|一枝聊为助清风
万山高下宜春路|旧县人烟乱后稀|荆棘十年生满道|不堪零露湿征衣
细雨斜风拂面吹|杏花欲谢柳新垂|此行不为怜春色|也学清明上冢儿
小阁低窗卧宴温|了然非默亦非言|维摩示病吾真病|谁识东坡不二门
日照蟠桃万点丹|花前仙佩响珊珊|他年采实供金母|会见飞琼捧玉盘
西溪高隐有馀清|最惬闲中野老情|秋夜几回来借榻|竹声清比读书声
居庸关外虏降多|百万旌旗奏凯歌|一望燕云今内地|紫骝嘶过白沟河
国事当初若缀旒|南迁邪议已先投|背城馀烬非坚土|坐见江山半壁休
龙未兴云虎未风|一包元气聚英雄|等闲蹴向陈桥驿|百二山河举步中
高据襄阳播盛名|问人人道是诗星|汉水醉时波尚绿|鹿门吟处草犹生
玉壶春酒别情深|满向迎恩桥上斟|惆怅为君歌一曲|拳拳报国爱民心
鬓扫烟云眼醮波|吴王宫里见姮娥|鸱夷不尽搜求力|仙态沈沈老苎罗
画虎不成常类狗|伊谁画狗却如狮|世方取貌不求实|猛兽满山知不知
长松翠竹拱晴波|不饮其如月色何|珍重阿连能好事|高轩携酒夜深过
花发枝头水涨溪|仙丹犹泊武陵堤|重重楼阁仙云卷|无数青峰出竹西
三石参天作柱擎|自从开辟便峥嵘|何为末俗为奇怪|尽道江郎魄化成
年来饮酒不濡唇|蘸甲今朝始为君|颇似昌黎当日语|人皆劝我若无闻
日旗龙旆想飘扬|一索功高缚楚王|直是超然五湖客|未如终始郭汾阳
风雨声中听李陵|起来被服对神明|歌钟才彻车轓动|归到谯楼恰六更
隔崖垂蔓蔚苍苍|隐见莓苔旧石床|定有飞仙集其下|月明时复度笙篁
风流儒雅慕豪雄|勋业文章海岱空|天地无私人似约|仲舒端合到天东
不见当时劝酒人|今年依旧去年春|幽窗谩结相思梦|梦里相逢恐未真
老鹤归来不受呼|野桥江树雪模糊|西湖处处皆桃李|省识春风到画图
昔年意气结群英|几度朝回一字行|海北江南零落尽|两人相见洛阳城
翠屏千古自嶙峋|此日来游意独亲|忽听歌声林木起|始知天地属闲身
数家鸡犬小成村|一带冈峦近入门|怕有渔人来问讯|溪流那得截云根
紫桐生乳竹含胎|草细花幽石径回|独自去来人不觉|茶烟风扬过池台
土渴群蔬不肯青|辘轳百转汲深清|山翁到老谋生拙|抱瓮崎岖博一羹
中坛日月照天门|上帝龙行羽卫屯|烟里桂花旋玉兔|火开三尺抱金盆
求田问舍非吾事|傍柳寻花只自由|辟谷有方欲传与|腰缠那得上扬州
梅天风雨一江寒|湿却滩头旧钓竿|自著渔蓑沽酒去|路逢贾客问长安
海山方丈不肯住|要住第三兜率天|只恐放教居外院|小蛮樊素共年年
水面风来闻磬声|玉虚台殿俯清泠|年来晴雨无凭准|我欲云阶暂乞灵
永昼宫娥聚笑嬉|小王初习起居仪|朱衫御史心聪慧|学得中庭赞对词
避风斗帐坐中央|沐发香寒百和汤|掠削新来云髻样|上堂羞自捧霞觞
卧病衡茅久自私|懒心只与白云宜|那知风雨江湖夜|恍似平生涉历时
莫道幽人一事无|闲中尽有静工夫|闭门清昼读书罢|扫地焚香到日晡
旧识花卿在锦城|相逢高唱少年行|那堪回首东风恶|吹送青帆入四明
雁山突兀插青天|剑阁西来接剑泉|如此江山快人意|满船载酒下潼川
络纬啼秋梧月深|碧纱描粉绣观音|女僧闻作盂兰会|乞假中元施宝簪
霞光日落红穿树|山色雨馀青近人|便好拂衣入山去|解鞍辞却马头尘
暂凭春酒换愁颜|今日应须醉始还|池上有门君莫掩|从教野客见青山
淮上春风万鼓鼙|落帆舟泊岸边矶|喧喧野市残阳里|沽酒携鱼客散归
昌黎一脉几千年|橡木繁花气色鲜|可是有能绳北斗|擎天玉柱九霄县
滟滟溪流剪剪霞|夕阳浦口白鸥沙|美人只在沧洲上|只尺相看隔藕花
桂花寂寂豆花愁|雨润银河涨欲流|珍重团圆双扇子|绣帘月冷梦初秋
洞箫声歇酒初阑|星斗凝辉宇宙宽|唯有真仙为侣伴|夜深同倚玉阑干
南圃灌园看晓汲|东湖开地课春耕|一从投刺归来后|赢得身闲处处行
已过溪云几十重|忽闻林外一声钟|欲寻人处无人问|满地纵横是虎踪
一贫彻骨且安贫|颜范虽贫姓字新|任是富豪能敌国|不知身死属何人
万顷江天一叶舟|桃花春水蓼花秋|翛然白鸟苍烟外|只有渔翁得自由
东风吹水绿粼粼|小漱清寒入齿龈|万里流边濯双足|恐行五岭涴晴云
亦知相别在相逢|无那殷勤意万重|若过延津晓离合|古来双剑是双龙
树木交阴鸟自呼|蘧蘧残梦破华胥|虚檐一道风如水|展尽床头几叶书
古来名下岂虚为|李白颠狂自称时|唯恨世间无贺老|谪仙长在没人知
秋山丛桂暗松门|黄菊西风酒一尊|莫问闲房幽径里|向来离合敢重论
万籁无声月满山|看时容易入时难|昔年闽有洪唐寨|争似云中者一关
竹楼曾为习诗章|卷里犹看墨色光|作者主人半零落|空馀苍翠拂云长
吾乡偶与此同名|鸡犬村中若有声|他日逢人问真隐|移家元欲傍朱明
半月高斋对鹤眠|客来无日不探玄|不知何处人间世|拚与青山静结缘
吟鞭遥指鹿门归|水色山光件件诗|缩项鳊鱼元自好|当年应悔识王维
九子粽新传楚俗|赤灵符验出仙方|汉宫尽祝如天寿|鹊尾炉烟起瑞香
雪寒凄切透书帷|极目南云入望低|欲报平安无过雁|忽惊残梦有鸣鸡
藏春花木望中迷|水复山长道阻跻|怊怅老年尘世累|无因重到武陵溪
久应飘转作蓬飞|眷惜冠巾未忍违|种种春风吹不长|星星明月照还稀
面面溪山列秀容|鹿眠芳草鹤巢松|登临不倦时乘兴|直上云峰十二重
秋风飒飒雨霏霏|愁杀恓遑一布衣|辞君且作随阳鸟|海内无家何处归
独离幽阁影随身|红拂杨家是丽人|自有绕梁声宛转|不愁罗袜步生尘
蓬岛春寒减玉肌|却凭羽客寄相思|凭肩私语长生殿|准□□□□□□
月明乌鹊夜南飞|横槊歌残赤壁矶|自有周郎能顾曲|不妨苏子赋星稀
蒲团未有祖师意|洗钵何曾识赵州|万里空归君解否|老胡端为我能留
京师谁可与论文|好事纷纷访子云|犹恨闻名未相见|见时当更过于闻
曲尘溪上素红枝|影在溪流半落时|时人自惜花肠断|春风却是等闲吹
双阙遥瞻龙虎旗|金根羽盖自葳蕤|君王不遣先除道|沾洒分明待雨师
天街小雨润如酥|草色遥看近却无|最是一年春好处|绝胜烟柳满皇都
苦蓼满汀花映窗|蜀山飞过雁双双|豆棚欹侧侵书架|梧叶颠狂扑酒缸
槿篱绳屋间桃花|晴日蒸红片片霞|物色为人揩病眼|乱山深处诧奢华
仙人驾鹤上三清|坛石空留万古名|昨夜碧天星斗烂|不闻朝礼步虚声
新诗三复用功深|始信今人有古心|斗叶俪花儿辈事|唱高庙瑟有遗音
自怜眉黛未全残|说与行人泪暗弹|君若比来思妾面|画中犹胜梦中看
室女生儿真祸胎|丛林孰不起疑猜|转身术子能灵验|再出头来满面埃
龙𫏋泠泠踏紫烟|罡风吹向大罗天|白云满地秋如水|十二琼楼独自眠
门生犹记凿龙登|载酒东堂命友朋|终日清谈陪几杖|赤松况是坐禅僧
衲衣线粗心似月|自把短锄锄榾柮|青石溪边踏叶行|数片云随两眉雪
毰毸赤凤下青霄|桂馥兰芳紫气饶|月下将雏新奏曲|不须长教广陵箫
金鞍玉勒控龙媒|淬水芙蓉对日开|兵气尽成烟雾起|夜深新破右贤来
万古西山朽骨丛|中有魂魄化为蜂|饿死空窼不飞去|犹为君王守故封
捲起何如放下时|微风轻撼碧云垂|夜深动地蚊雷吼|病枕安然总不知
寒芳准拟临风折|佳句安排对酒论|知想钱塘林处士|暗香浮动月黄昏
落魄绨袍一蹇驴|当年阮籍哭穷途|冥搜尽日无佳句|时复凭高望八区
富良江头风日晴|王子乘春送客行|一棹中流歌未毕|隔江花柳已相迎
才闻歌板情难忍|支枕呻吟二竖婴|天上楼成邀李贺|山中石老失初平
不用温家玉镜台|下临溪水静无埃|若非姑射冰肌至|即是罗浮缟袂来
太液浮舟花满池|晓红芳湿露浓时|云锦万丛谁敢折|特荷金筒赐一枝
未到清溪水半浑|山围莲荡鹭成群|槿篱竹坞疑无路|鸡犬时时隔岸闻
雅缀琼林伴召棠|梨花综错影琳琅|惭无廊庙调羹味|莫惜区区弃路旁
几年归梦水云间|猿鹤重寻已厚颜|惭愧君恩犹窃禄|官衔新带武夷山
一犬前趋五马随|赭袍公子跨乌骓|壮游却忆飞狐北|正是春秋出猎时
星辰历历电光微|瑞雨缤纷艳雪霏|绝顶昆仑天阙迥|琪花阵阵绿云挥
风扫浮云净碧空|秋蟾皎洁出天东|贤王心镜清如水|一照光明万里同
未可郊原纵晓鞍|人间犹似有轻寒|春光不似常年短|过了清明更好看
松老香多气自严|馀烟勃郁透疏帘|须臾过尽惟灰在|借问谁收一番炎
犀镇帘帷风绰开|当庭恰似剪花回|眉间一点看浑似|笑领江南春信来
自古徒兵泽潞雄|选齐尤见四州公|堂堂气与鼙声壮|闪闪旗翻日脚红
年来贫病苦相遭|老屋春深未缉茅|可是青山原有意|翠榕深护绿萝交
富贵功名不足夸|肯将一第博荣华|春分正欲均天下|何必长安看尽花
公子诗成轻万户|将军诺重过千金|不烦县令前驱去|回采坚珉刻醉吟
半床明月半床云|光景行窝到几分|眼角东溟秋一片|邵尧夫也不如君
青琐初空别恨长|绣茸留得唾痕香|帘前月出无人拜|只有秋千影过墙
入鼎须凭重一斤|秤来却是十六星|一星水里真金妙|合作流珠二八停
风送荷花香满栏|上人宴坐水云间|时中静极光通达|岂特浮生半日闲
梓柳都移五十栽|稚松千个绿毰毸|旁人莫笑千年计|万一他时化鹤来
妙笔王维图莫就|多才康乐咏难穷|楼台一簇出云杪|激雪浪生寒涧风
何处飞来傍隐居|就中声与众禽殊|长拖缓转娇无力|一似汴孙吹画乌
多君访我到洪州|白首还能赋壮游|自有神仙在人世|何须方外问丹丘
人间万事尽浮埃|顾影穷游莫倦陪|吴王百世不复在|祇有九仞郊天台
依依杨柳映苍苔|满树桃花映日开|不知燕子栖何处|此际东风依旧回
春蔬照映庾郎贫|遣骑持笼佐茹荤|却得斋厨厌滋味|白鹅存掌鳖留裙
赤日炎炎似火烧|野田禾稻半枯焦|农夫心内如汤煮|公子王孙把扇摇
洞房深锁碧窗纱|玉树阶前护翠霞|移得绣床浑不倚|金针愁刺并头花
宿酒初醒唤梦回|起来诗句暗敲推|山童熟睡呼不应|枥马龁刍风雨来
翡翠如屏叠嶂围|碧纱笼罩晚烟霏|红裾玉面偏遥见|几处菱歌信棹归
石室千年不复开|庭花无语委苍苔|席间旧客惟枚叟|白发重将屐齿来
宿酒朝来醉尚残|胸怀眊氉腹仍烦|牡丹坛上栏干脚|自刮霜毬衮舌端
云树烟花隔水南|仙人羽服坐龙龛|丹书昨到斜阳里|正忆衡山陆道庵
慵游懒出门多掩|纵暂逢迎不下堂|不是向人情渐薄|病宜闲静老宜藏
万腔腰鼓打梁州|舞罢还催步打毬|更借缠头三百万|阿奴要彻第三筹
两岸清沙映落红|溪头知有夜来风|扁舟却恨寻春晚|不见桃花二月中
古院春深长绿莎|墙头开遍荔枝花|明朝又是逢寒食|倦客如何未到家
江南烟雨未全黄|谁使青酸堕蜜房|妩媚已能知魏证|典刑时复见中郎
卢生吮笔写三香|海上仙人欲取将|宫阙凝酥春雪霁|好留屏曲写孤芳
山中博奕闲王质|谷口耕锄老子真|那似淞江风景好|一竿长钓水粼粼
徒劳官职在天涯|一望家园一泪垂|不是虎丘多胜概|拂衣归去已多时
床头堆积是书篇|晨起朱霞映篆烟|晚兴偶移溪上屐|冻梅含雪报新年
汲水添池池已深|小鱼无数乱浮沉|绿萍荷叶皆凉冷|更有庭柯百尺阴
珊瑚树倚碧琅玕|曾入西清画里看|今日五云仙阁远|梦回烟雨楚江寒
汉家经岁事和戎|彩缯曾无到后宫|怪底蠲租仍有诏|非关时令易为丰
焦丘龙卧浪冥冥|瓜步云回海树青|风尘重问焦光洞|读罢华阳瘗鹤铭
道林曾放雪翎飞|应悔庭除闭羽衣|料得王恭披鹤氅|倚吟犹待月中归
一枰胜负何有心|往往局外多堪吟|今人未晤烂柯意|祗道岁月青山深
脸腻香薰似有情|世间何物比轻盈|湘妃雨后来池看|碧玉盘中弄水晶
深衣缁缘古风标|不用横飞上九皋|且伴寒泉荐秋菊|水仙王亦是吾曹
𦈌衣蒲屦小纶巾|四壁清风一榻尘|谁谓先生贫到骨|百金新聘竹夫人
老怀偏爱酒浇诗|况是荷亭畅饮时|应怕水仙欺白发|霜天姑待菊离离
月逢三五光才满|梅遇阳回始着花|禅定湛然忘色相|不知疏影上袈裟
烟雨苍茫古渡头|辞郎谬说侍郎洲|河山极目忠臣恨|云树迷津义士愁
山有乔松隰有台|胸中日月太平开|安车不入申公念|祇恐诏从天上来
每轴风帘失醉颜|素衣何日步人间|分明一夜槛前立|不见房中旧玉环
山阿有人著薜荔|廷下缚虎眠莓苔|手磨心语知许事|曾见汉唐池馆来
口体累人终不免|菜根能嚼乐无穷|吾儒食惯知真味|谁信犹便几富翁
洛阳风景实堪哀|昔日曾为瓦子堆|不是我公重葺理|至今犹是一堆灰
江流渺渺风吹浪|驿路迢迢雨作泥|好把金章换蓑笠|故山深处把锄犁
三十六宫春信早|郁葱佳气艳阳天|莫将旧事论新事|尽道今年胜去年
此别重逢未有期|东西相望漫相思|一编管见聊持赠|披阅应同对面时
人间乐事育英材|天下高风义学开|崇化励贤需茂举|使华先指邓林来
梅诗脱口已流传|要趁梅前更雪前|唤醒诚斋山里梦|落英如雪枕砖眠
杨柳依依洲渚深|驾言聊尔纵幽寻|不虞为子登临费|但约新诗好处吟
靖康二年四月十|眼见耳闻信不及|三玄三要都揭开|露出法身赤吉力
冰娥看尽人间世|好事如公不数枚|却唤清罍相揖酌|汝听下界息成雷
十年来往大江东|每为青山引兴浓|自到此山寻绝境|悔看五老九华峰
并占东风一种香|为嫌脂粉学姚黄|饶他姊妹多相妒|总是输君浅淡妆
一宵酣睡不曾醒|忽见东窗日已明|自笑起迟非中酒|为无人解报鸡鸣
海棠数点渐娇春|匝地何时簇锦茵|不耐汲泉劳日课|夜来一雨陡精神
一声促织破秋鸣|远客无端意自惊|忆著年年儿女戏|彫盆相对斗输赢
浮鹄山深尽水仙|席红似向火中眠|春闲置酒邀龙女|新截珊瑚造海船
吴氏南轩栖凤竹|雨馀膏沐带花分|明朝冉冉龙潭上|伫见千儿与万孙
家住钱唐西子湖|钓竿几度拂珊瑚|扁舟载月归来晚|不觉全身入画图
白日歌声满大荒|于今斯道属辽阳|翻嫌李白归来早|不得长吟向夜郎
雪压狐裘醉玉京|夜闻歌吹到天明|寒窗病起今头白|始听春蚕食叶声
青溪白石出胡麻|香煖瑶池九影花|见说元都无甲子|春光常住阿环家
溪头雨歇照晴暾|起看溪流一夜浑|幽鸟数声山树碧|白云依旧掩柴门
自从献策至悬车|此地经过四纪馀|白首还家成底事|空惭人迓老尚书
不恨投荒我独先|春风应满塞城边|相将半揖辞冰雪|莫忆寒云壑底眠
怅别高楼酒易醒|坐闻落叶满沙汀|春来倘忆同游地|无限垂杨梦里青
碧殿凄凉新木拱|行人尚识昭仪冢|麦饭冬青问茂陵|斜阳蔓草理残垄
秋来苑口涨初生|羡尔归帆一片轻|折柳离亭休弄笛|客边禁得断肠声
禅宫远嵌碧山幽|亭榭凌风居上头|举酒天边赊月色|振衣林表拂江流
美名畴昔蔼循良|重任今兹典浩穰|挚若苍鹰非不健|何如鸾凤效嘉祥
莫嫌络纬股鸣悲|解向寒窗促晓机|海眼多花无藉在|颠狂只待学于飞
一人女婿万人怜|一夜调疏抵百年|为报司徒好将息|明珠解转又能圆
羽节云旌事已空|旧庵今在最高峰|拂坛不见当时竹|系马犹存旧日松
城如虎踞来擒虎|山号盘龙属卧龙|天险不能回运去|地灵元自要人雄
老来多病脚蹒跚|不觉追行一里宽|归去闭门还静坐|世途步步是邯郸
燕子楼空楚梦孤|舞人谁得似飞奴|朝来试彷眉峰影|何处青山不是巫
悄悄如秋麦气凉|山风吹透湿衣裳|小炉深幌枯松火|一夜寒香绕客床
尉佗尺檄黄关闭|天欲亡秦盛汉家|一目将军通战棹|何曾五岭限中华
山如巫峡烟云好|路似嘉祥水木清|大抵游人总应爱|就中难说是诗情
朝闻丹诀暮西还|不踏江南处处山|但使郎君如尹喜|可容真气误函关
朔风敢傍贵人严|约束天花莫入檐|药玉船宽初潋潋|销金帐暖政厌厌
叔度平生挠不浑|注之不满挹无痕|甘棠讼息篮舆晚|目送牛羊自下村
郏鄏城中同德友|凤凰楼下会中秋|芳樽倒尽人归去|月色波光战未休
赤涧松楸迹久荒|荐劳青眼意何长|琼瑶未报身衰迈|几向南云梦北堂
古来禅窟锁岩扃|拂子崔嵬拄杖横|塔上佛光堂上月|莫言公案不分明
愁断齐奴一寸心|谁知青女怨犹深|长吟莫恋宫前柳|黄叶秋风自不禁
渥洼神骏自西方|一入天冰苜蓿香|莫怪新妆梳堕马|君王昨日御乘黄
骚人载酒泛潇湘|预约寒鸥立岸旁|雨点斲蓬休作梗|浪声与枕始相忘
输忠世子得逃秦|二十馀年相国荣|固位但知迷孕女|防身惜不用朱英
家山何在两忘归|杯酒相逢慎勿违|不独饭山嘲我瘦|也应糠核怪君肥
杰阁凌空入紫烟|星辰森护列檐前|鸟飞天外千山尽|一眺乾坤俯八埏
九日登临两鬓华|鸥边秋色带风沙|绝怜当日陶彭泽|依旧无钱对菊花
出谷闲行野杖随|水南村北夕阳时|山禽也解轻儒服|谁更中林独下帷
便便坦腹自深情|况复多才世泽清|试问冶长当日意|也须无语对秋灯
青山隐隐水悠悠|何处长江是尽头|欸乃一声人不见|忽从天际下归舟
平时共语不成些|痴坐空彫藜苋肠|谁遣春风入牙颊|诗成忽带小山香
千劫情缘万古期|楼中萧史姓名非|洞天花落秋云冷|肠断青鸾独自飞
幻化由来显妙工|幕天席地自从容|还知飞舄成双鸟|犹且同尘入宦中
梦中衣褐定何祥|明视由来世泽长|谁拟前身是韩子|为他毛颖著文章
清暑茂林风日好|两翁谈屑落高闲|白云故故没行径|还绝世人来此山
冷香消尽晚风吹|脉脉无言对落晖|旧日郭西千树雪|今随蝴蝶作团飞
骢马朝回画合深|遥知春意领梅心|丽橙娇软丽樽小|聊助风流对浅斟
圣人嘉礼诏亲农|万国元年开景龙|内侍半天传玉册|百花深处见昭容
孙郎忽唾寒窗玉|来过当年玉川屋|更作纵横一尺书|为榜南坡两三竹
杏花开过野桃红|榆柳中间一径通|禽鸟不呼村坞静|满川烟雨淡濛濛
江南春色莺花老|又汲新泉浸芰荷|春色后先君莫讶|后头花更得春多
湫龙噀水湿髭须|四十九盘山画符|此法未传先有验|夜来驱月下东湖
㶉𫛶双飞下碧流|蓼花苹穗正含秋|茜裙二八采莲去|笑冲微雨上兰舟
半掩柴扉睡正饶|儿童忽地唤行樵|山人不是全然懒|只恐天寒雪未消
张君杜口为尊玄|王子纵横岂离禅|任是法门吾不会|一杯还向炕头眠
满路尘嚣不耐愁|眠牛冈上自清秋|霜高木叶流丹冷|宜为黄花一举瓯
快字豪吟在赫蹄|一庭春草梦魂迷|草堂忆得遥装夜|罢酒篝灯候晓鸡
天下几人能具眼|世间万事可忘言|犹将笔墨澜翻说|多笑先生不惮烦
故里青松百尺强|亭亭三径俨成行|东篱雨后无人葺|旧菊多应一半荒
四野平田春水肥|前山隐隐带残晖|千林晚色无人共|时有樵翁独自归
船里征人政念归|居人来看却嗟咨|居人祗羡征人著|世世安生不自知
老来为圃万缘轻|一见梅花眼倍明|所恨平生无句眼|其如相与有诗情
志士何曾耻把关|忠臣本自不言闲|策勋他日阵间阵|莫忘今朝山上山
非窦太皇崇老子|呵公孙子诧周公|汉廷可是无骁勇|刺彘须烦九十翁
漕河东去泛仙舟|桂影婆娑月正秋|燕誉不妨多乐事|风流□□振前修
离垢先生旧有园|黄花三径喜犹存|篮舆半醉归来日|尚有柴桑浊酒尊
长风不打画船回|更为山灵扫玉台|走马城中具茶果|青天白日绣衣来
一坡烟水绿湾环|竹树楼台缥缈间|但说一丘藏曲折|谁知更有四明山
共道名花肯让花|后于桃李殿韶华|寄言二八楼头女|不必先窥宋玉家
退之皆负□□志|作邑当年来此中|谩道阳山是穷处|先生于道未尝穷
陋巷箪瓢乐所居|雅情真与世情疏|杏村雨过春丸药|竹户晴开昼读书
门下三千各自矜|频弹剑客独无能|田文不厌无能客|三窟全身果有凭
岁月匆匆催白发|风尘漠漠敝青衫|早晚扁舟逐孤雁|一江秋色挂吴帆
先帝倦勤扬末命|嗣皇访落记孤忠|铜人嘿嘿输伊辈|铁汉堂堂止此翁
飞阁穹隆轶翠烟|盂兰盛会众喧阗|且欣酷暑从兹减|渐有凉风快夕眠
上冢家留荣且哀|赣民应怪苦徘徊|鄱阳湖共天同阔|不惜乘风破浪来
阶前叠叠碧成团|微雨新来洗几番|猛省呼童都扫却|怕人地上作钱看
长策胸中不复论|荷衣蓝缕闭柴门|当时汉祖无三杰|争得咸阳与子孙
老母越南垂白发|病妻燕北寄黄昏|瘴烟蛮雨交州客|三处相思一梦魂
万叠青山绕帝城|城南竹杖喜春晴|游人多问华林苑|谁解长干寺里行
浪将踪迹寄京华|深负秋香一径花|欲托归心向潮水|朝朝暮暮过君家
平川渺渺带重冈|秦赵当年此战场|坑火几随尘劫尽|夕流犹自咽衡漳
新花枝胜旧花枝|从此无心念别离|肯信秦淮今夜月|有人相对数归期
名花如绮倚雕阑|曲径萧然竹数竿|草就玄经无别事|南华秋水月中看
为问中郎昔抗忠|力箴颇牧不能庸|如今疆埸多尘扰|颇牧还能容不容
杨花飞尽水悠悠|君到江南麦正秋|倘记故人离别处|远烟芳草不胜愁
密叶初抽凤尾齐|纷纷苍雪点春泥|遥知客到应非俗|好句无妨节上题
武陵春尽水流花|洗却耶溪十丈霞|昼坐竹根看未足|满蓑明月夜萦槎
汝年三岁父亡身|汝父先亡母苦辛|难得光阴到今日|加冠见汝又成人
何人雪底缚袁安|不用攒眉且自看|总为梅花消息近|又添彻骨一番寒
宝炉香散晓烟寒|净几供茶绕座看|已爱六花金缕异|更惊三啜翠痕乾
扁舟已向东风转|匹马何人更向西|那似樵云松下望|半间茆屋枕清溪
研朱滴露月三更|见说群书作堵环|君自苦于经传癖|不如借我去看山
老树苍崖满目秋|水明沙净晚烟收|如何万里长江内|只见斯人泛一舟
显微元是紫微仙|天上星辰手斡旋|为向人间多漏泄|谪下茅峰五百年
鸾翔凤翥精神异|虎卧龙骧气势雄|若候藏书占太史|九天光燄贯长虹
玉蕤五出是天姿|六出时时更绝奇|夜半同参雪花去|春风元自不曾知
古松树下昼阴寒|云亦何心去不还|却怪建州城里梦|一春多在湛卢山
清萧竹叶含秋露|静寂苔花吐晓烟|孤鹤一声天外落|道人何处问安禅
唐尧授舜由天命|太伯奔吴避圣人|鲁隐效颦端可笑|逊威不正自亡身
凿开灵岩玲珑晓|一窍圆光似月明|照古照今传万代|不知谁向此安名
青春白晢多才思|往往明珠辱赠诗|江汉南游五千里|锦囊还解寄相思
净处偕行密处藏|河洲风寂水生香|幽闲意态知何似|记得周南第一章
□绘水仙陪鲁直|梅边更有子瞻形|苏兄黄弟神游处|重筑人间顿有亭
窗前雪艳几徘徊|宝玉临门气欲来|古鼎敲云初见色|春风吹出绿光开
石马双双当古树|不知何代公侯墓|墓前靡靡春草深|唯有行人看碑路
樗老钓矶淘水曲|渔竿独抱弄沧波|经纶老手终自惜|鼍掣鲸翻奈尔何
不因风雨不分明|羞杀谯楼打乱更|世上公侯多改节|无人肯听丑前鸣
朝阳欲上万年枝|九色光芒射绀衣|昨夜银河济灵驾|露华寒湿未禁飞
石笋岩头烂熳游|异闻要验佛低头|却教古佛低头笑|笑杀痴人枉刻舟
剖符开国重元功|簪组蝉联奕世封|莫道将门惟富贵|一心图报在精忠
云深无处认岩扉|童子闲行鹤未归|独步空林望斜日|满身松露湿秋衣
侯星转作使臣星|驲传轺车得按行|天节前驱绣衣出|蒋山摇动大江清
十年勤苦学求仁|品汇纷纭未识真|惟有一般堪自笑|行藏酷过古人贫
由来为国必贤才|偃息端能弭祸灾|千古风流谁嗣者|顾瞻遗庙独徘徊
联桂坊前君故里|匆匆车过不曾知|逢人相问凭相谢|正是南关大雪时
绳桥堑垒各县军|父老先传论蜀文|夺取凌霄挥毒雾|冲梯飞磴一时焚
作醢相逢信不虚|神灵应迓犬羊如|普天霖雨当年寄|不到寒湫祗卧馀
梅花面目冷于冰|亦笑山翁草作亭|一夜雪寒重整过|碧琉璃瓦水晶钉
知君起草建章宫|每见徵书问画熊|在昔汉臣多领郡|黄金先赐右扶风
重台灼灼醉酴酥|叠锦堆霞胜画图|面忆马嵬妆堕后|此花还亦助娇无
不许多闻长乐钟|打包旦遇又匆匆|长安城里谁相识|只有周南太史公
江海无忘魏阙思|不妨身佩国安危|太平基业须贤辅|政赖君王用及时
便好时时具小槎|遍游水北水南涯|游时要拣山深处|恐有山人处士家
父子团栾到死时|渔家可乐更何疑|高文大策人皆有|且听烟波十绝诗
谁唱残春蝶恋花|一团粉翅压枝斜|美人欲向钗头插|又恐惊飞鬓似鸦
当时谏猎禁庭闻|憔悴孤城汝水云|稍得戴星湔上去|汉家迁客最怜君
觅个龟毛抵死难|直教击碎钓鱼竿|世人不用生分别|信手拈来总一般
虽无谐谑去相携|且乏舆梁济涉溪|之子惠然须痛饮|醉眠应梦镇帏犀
郑监风流老不衰|倪宽头白更应痴|吴越英雄已泥土|欲从江海问西施
自修盟好讳言兵|竞喜丰年贺太平|养得狐狸解猖獗|健儿还胜老儒生
今年胜事属田家|报赛祈新乐未涯|玉乳滴从香子糯|白云裁作木绵花
黄河三面绕孤城|独倚危阑眼倍明|柳絮飞飞三月暮|楼头犹有卖花声
一击车中胆气高|祖龙社稷已惊摇|如何十二金人外|犹有民间铁未销
百城烟水少司南|四十无闻又过三|却忆莲花池上客|松声月色好同参
幅巾野服楚江干|胸次云梦眼界宽|久矣忘机对鸥鸟|不须遮日望长安
鹤氅斜披出市諠|青霞窟里听啼猿|半酣骑著壶公杖|直溯黄河到水源
不是奚官不敢骑|自缘龙骨世间希|琼林宴罢游春陌|应使人夸匹练飞
翠葆青筠晚兴长|佳人衫袖不曾霜|数枝绝似湖州笔|欲改僧居唤墨庄
春深不见𫛽鹠声|百舌时闻自在鸣|独步移床卧深屋|细看新燕巧经营
高标不畏雪霜侵|枉𣃁孤根出旧林|但恐长安无地种|人家桃李自成阴
山中无历任光阴|梅正开时雪意深|弹罢蕊珠香满座|天花几个落瑶琴
水光山色晓苍茫|远树浮岚寺半藏|还尽夜来听雨债|片帆今日过潇湘
茅屋阴阴水北村|满床书卷一桐孙|雨声长在黄梅树|四月来时不出门
作诗何有寄山妻|甘旨高堂要及时|劝子读书还劝妇|莫将浅眼误吾儿
石桥风雨少人行|江上征舠挂席轻|何似幽人睡方足|闭门欹枕听泉声
垂丝蜀客涕濡衣|岁尽长沙未得归|肠断锦帆风日好|可怜桐鸟出花飞
金铺玉户月流辉|宝座瑶堂映紫衣|圣主观书居大善|三更龙辇未言归
清晓轻传一信风|花添红粉草添茸|画楼十二栏干曲|春在珠帘第几重
平芜十里下苍茫|枫树高凝万叶霜|却望故园秋色里|不知天与大江长
平生一语不肯吐|浩然披发行西林|美人十日跨驴出|黄叶堆门云雪深
识得阴阳要妙因|炼成金液离凡尘|淘澄不是寻常事|姹女婴儿两要真
小窗幽绝为谁通|分得清阴落坐中|可笑森严木居士|肯来相伴竹坡翁
一片无尘新雨地|半边有藓古时松|目前景物人皆见|取用谁知各不同
绰约肌肤不受吹|飘香坠玉怕春知|凭谁领取东君意|传语封家十八姨
裁就霜纨未副挥|濡毫欲下更迟迟|昔游尚记芜湖夜|把酒中秋见月时
汳水当年总宪时|翛翛半亩雪霜枝|别来久断平安信|劲节清风又属谁
沽名不许齐眉案|苦行甘为辟谷清|休笑于陵陈仲矫|炒麸咽李总非情
老不能闲莫笑予|五千言岂世间书|青松折取当麈尾|为子试谈天地初
翠泼春窗山数重|回坡复岭更高丛|一声啼鸟破幽梦|抚槛露华清晓中
折桂当年并马游|君今揽辔气横秋|自惭空负澄清志|宦海归来已白头
欲扫鸾笺寄彩云|敢将心事怨夫君|蜀山花竹湘潭水|望帝春声独不闻
蓬窗暑雨气低垂|不记龙舟竞渡期|诗卷打门惊节序|满盘角黍正累累
齑粥朝朝长白寺|衣冠夜夜百原山|三年枕席何曾设|一纸家书亦不看
蜀人文赋楚人辞|尧在崇山舜九疑|圣主若非真得道|南来万里亦何为
汝向泉台已匝年|月遗明镜翠遗钿|人间万里音堪寄|独有黄垆雁不传
千本黄花嫩色深|恍疑春色变家林|禅翁护戒新停酒|小宴无因费百金
诗人不是欠生涯|野性从前懒在家|冷眼春来元有分|看山看雪看梅花
黑云压江江水跃|乖龙时挂青旗脚|须臾捲水上青天|蛱蝶蜻蜓雨中落
九重天子人中贵|五等诸侯阃外尊|争似布衣云水客|不将名字挂乾坤
乳犬垂头傍竹门|低回似恋主公恩|中宵莫学篱边吠|风满山花月满村
鲸波容易去还来|雷竹飞钱竟作悲|到底不须论巧拙|瓦全何似玉成灰
梅子黄时日日晴|小溪泛尽却山行|绿阴不减来时路|添得黄鹂四五声
数步荒榛接旧蹊|寒江漠漠草凄凄|鹿门黄土无多少|恰到书生冢便低
十八年来恨别离|唯同一宿咏新诗|更相借问诗中语|共说如今胜旧时
已许侯封在醉乡|百年须醉万千场|不嫌醉里疏狂发|自是先生醒更狂
深林绿艳恐消歇|故假人间膏沐容|忽见一丛崖石上|动摇浑似泛光风
醉入吴姬酒肆来|野花偏逐马蹄开|馆娃春色深如许|莫过西施旧舞台
冷艳疏枝濯素秋|结茅相对转清幽|摘来自喜簪蓬鬓|只恐黄花笑白头
机轮瞥转已多时|苦涩分明只自知|辘辘放身随浪辊|傍观赢得眼如眉
不见乘舆幸集灵|未央前殿敝云屏|中官传得君王旨|竟召儒臣讲六经
风雨潇潇打布篷|横舟相失玉河中|天南一望云千里|嘹呖三更叫断鸿
西风吹起一襟秋|遥度前村访子猷|不见子猷空倚竹|此心犹为此君留
金莲学士起持衡|玉笋门生仅识名|一瓣心香双泪眼|半溪残日暮云横
身名于我两悠悠|形影相忘懒赠酬|拟把一竿沧海去|飘然清世一虚舟
玉马朝周从此辞|园陵寂寞对丰碑|千行宰树荆州道|暮雨萧萧闻子规
翡翠空间云母屏|宫娥夜坐数流萤|月华淡淡清无暑|笑把瑶笙学凤鸣
百尺晴丝拂槛低|萦烟惹日柳条西|飞花片片劳相系|不使风吹作锦泥
绿野堂开占物华|路人指道令公家|令公桃李满天下|何用堂前更种花
蕞陋徒烦妙笔传|呼儿看了独凄然|丹青不解随人老|相似都来得几年
汨潭桂酒奠三闾|尚想夷犹泛五潴|进退存亡皆有义|怀沙处死是何如
红枝欲折紫枝殷|隔水连宫不用攀|会待长风吹落尽|始能开眼向青山
老僧口边生白醭|坐断诸方占幽独|池中应有龙去来|好为朝昏打斋粥
野阴远阁雪风乾|向暮维舟水色寒|火号荧荧今夜烛|因知江北报平安
羊裘偃蹇钓烟沙|不肯云台定等差|汉室了无尘土在|满江风月自芦花
苕霅清秋水底天|夜帆灯火客高眠|江东可但鲈鱼美|一看溪山直万钱
太学诸生旧有名|青衫彩笔老纵横|白门秋榜看题字|荆璧今翻上殿行
残红著树春无几|怅望君家绿玉杯|美酒应容步兵醉|后堂先约戴崇开
细雨无烟昼不开|杖藜同访古如来|声求色见无非道|举似时人一任猜
雨又入帘风又斜|东风吹客客思家|浣纱西去谁家子|青绢围裙插杏花
袖手功名二十收|乾坤何处不公侯|钓台昨夜因君舞|舞破蓑衣未肯休
西湖卜隐为诗忙|吟到梅花字字香|鹤不归来山寂寂|梅边闲咏月昏黄
夜探鱼罾朝出耕|耕渔两事是平生|阿翁楼上休呼醒|方与白云眠有情
西湖一曲舞霓裳|劝客花前白玉觞|谁对七桥今夜月|有情千里不相忘
山脚斓斑日到迟|清连秦树夜猿悲|因思上古英雄帝|不见苍苍白白时
乞得包山古寺基|竹窗松桧作幽栖|何时一棹来相访|说尽人间万事非
风声卷地奔万马|雪花连空若推下|道人轩渠何所来|笑里丹砂不知价
柔风澹澹漾微澜|轻泛崇兰露乍漙|偏是撩人难寐著|半帘疏月碧阑干
景皇陵殿昼深深|老监龙钟出绿阴|望去也多妃主葬|白云松柏共萧森
喜作闲人得出城|南溪两月逐君行|忽闻新命须归去|一夜船中语到明
拂拂轻黄染御衣|出群标韵异繁枝|此身已分京华隔|不谓天香尚许披
江里鲈肥味不膻|江头酒美滑如泉|长桥为席云为幕|祗欠洪崖笑拍肩
时时去弄老莱衣|也似何蕃岁一归|相送江头无一语|寸心遥与白云飞
百年片纸非朋贝|湖海收藏墨未昏|金谷园中千万树|不知留得几株存
紫禁金门闭寂寥|不闻清乐下丹霄|高皇事业如天地|过客何须话六朝
莲花出自淤泥中|过眼嫣然色即空|争似泥涂隐君子|褐衣怀玉古人风
轻烟一带起苹洲|日暮澄江送客愁|细雨黄花何限泪|思君一夜楚云秋
诗成催雪岂无功|今果装严七宝公|休说春花那解舞|也教耳热慰新丰
燮理由来在相门|盎中潜跃化机存|枯鳞涸辙知多少|一并烦公达圣尊
竹暗横窗日已曛|我方酣寝学羊欣|银钩铁画应无限|乞取先生一练裙
一朝木偶发深宫|父子恩隳晻暧中|不见戾园埋恨处|至今草木有悲风
仙人好乘白鹿轓|更剪明霞作飞带|醉来濯发向银湾|龙剑直倚青天外
对花把酒春无几|寡欲安心老合知|病过冬春还引望|中天月色几盈亏
细看金凤小花丛|费尽司花染作工|雪色白边袍色紫|更饶深浅四般红
双金狮子四金龙|喷出香云绕殿中|太上垂衣今上拜|百王曾有个家风
尘满湘翁薜荔衣|江湖岁晚鬓成丝|桂州杨五今何处|雪片梅花枉费诗
归来雁影中流见|过去钟声两岸闻|日没山青星斗黑|小龙将雨嫁春云
一络香风十里堤|万株杨柳著行齐|苏州浪得佳名字|试把湖山共品题
断崖文字是唐碑|无限名贤赞颂诗|莫把中兴□前代|会须重见太平时
珊瑚深汲赤砂清|活水轻涵玉树明|葛令有丹成九转|何劳仙掌注金茎
女墙驾月子城东|暮色初来诗兴浓|绿暗红稀春结局|望中白鸟入青峰
花间春色丽晴空|恼我狂来只绕丛|试问妖娆谁与比|一株胜却万株红
方见横斜忽乱飞|噫其造物未昌时|点衣片片皆诗料|爱惜移时不敢吹
岸红初破木芙蓉|送别遥闻野寺钟|江抱月流青炯炯|山随天去碧重重
欲知正直不余欺|请祷应闻韩退之|旱昔不灾今病雨|我虽非职敢陈诗
今古乾坤共此身|安身须是且安民|临深履薄缘何事|祇恐操心近矢人
芙蓉开后涉波频|落日回舟独怆神|鸥鸟几回相见熟|故穿菱叶避归人
学须随器有成形|方可裁中设准绳|假借变移无定止|纵逢大匠亦何成
平生精爽皋夔内|一世功名贝锦间|再梦令狐亦何事|可能到死未心闲
古今世态本无穷|只在千红万紫中|他日肯将调鼎意|白头分付各春风
骨肉真情出不期|捐阶盖井我何知|风埃满目闲来往|天性曾无一点疵
如闻长啸春风里|荆棘丛边访旧踪|地接苏门山近远|荒台突兀抵高峰
汉业重恢百战闲|君王侧席叹才难|故人可是擎天手|肯放桐江把钓竿
隔坞炊烟半有无|东邻西舍往还疏|苍苍茂树娟娟竹|何处人家似此图
会稽东去不辞贫|为爱兰亭寄此身|笑问若耶溪上月|即今谁似浣纱人
天上九龙施法水|人间二鼠啮枯藤|鹜鹅声乱功收蔡|蝴蝶飞来妙过滕
寄与闲闲傲浪仙|枉随诗酒堕凡缘|黄尘遮断来时路|不到蓬山五百年
金匮哀章正共哀|又将符命议灵台|太山千古黄泉路|底事銮舆爱上来
绝顶新秋生夜凉|鹤翻松露滴衣裳|前峰月映半江水|僧在翠微开竹房
好鸟飞来韵不孤|从来寄托属吾徒|贞操只许陶彭泽|直道无妨鲁大夫
还家不复羡浮荣|处士头衔字字清|愧我独无归隐地|上林春晚更听莺
藤捎蔓惹怕清狂|收拾闲心寸步香|向日迎风千笑合|来回无影过东墙
才到松陵即是家|休论恬淡与荣华|古来颜蹠俱尘土|自有时贤定等差
魁星又转作文星|玉笋班分博士清|鼓舞辟雍群弟子|依归绛帐老先生
一片荒碑立翠苔|空馀基址郁崔嵬|此台湮废浑闲事|山北如今未有莱
满眼烟尘杂鼓旗|经冬首鼠负忧疑|树头新绿今如此|孤负春光固可知
清晨玉帐方违拜|一叶江干舣未开|多愧元戎怀旧雨|殷勤惜别袖诗来
闻道潜溪千叶紫|主人不剪要题诗|欲搜佳句恐春老|试遣七言赊一枝
香风袅袅月娟娟|月满中庭夜悄然|只恐大罗天上有|人间今夕是何年
姑射燕支衬露华|一枝楚楚进天家|君王不作梁园梦|金水河边厌杏花
无憀情绪满眉头|去后方知有别愁|翠幰雕鞍杳何所|相望重上夕阳楼
经籍尽焚秦室乱|孙吴有禁本朝危|圣贤文字初何罪|群小盈庭事可悲
龙山何处暮云黄|坐想前贤落帽狂|萸实菊花良不恶|为君沽酒作重阳
四山竹树与云齐|浙水东流江水西|独策短筇过歇岭|乱峰叠叠翠禽啼
售文宁足买山钱|多幸邻封受许田|何日解簪归栗里|相随遗老颂丰年
燕寝风清昼漏长|愧公延我读书堂|此日偶同元凯癖|他年倘忆郑公乡
四灵殁后谁知己|惟有清香满旧枝|头白山僧犹爱客|为曾亲见老师时
碧眼霜颅事已非|梦中相见祇攒眉|推敲有法犹分付|一似高丽寺里时
摩顶阎浮手欲痡|不知曾惠自家无|明朝且把收归我|康济乾坤一丈夫
吟徵调商灶下桐|松间疑有入松风|仰窥低审含情客|似听无弦一弄中
学禁初行好断魂|中庸大学委尘昏|如今天子都除却|正学何忧更屈伸
老将临征识阵云|迅驱虎旅净妖氛|腥风吹冷黄金甲|曀日黄翻赤帜文
南湖堂上著彭宣|结得襄王梦里缘|试问傍人鸥与鹭|何如随步小婵娟
东风吹客到西湖|汀草沙禽半识吾|惟欠数间茅屋在|种梅花处伴林逋
路自崎岖心自平|云扃无锁但徐行|松风石溜含悲怨|中有樵夫度岭声
夜宿林冈月满川|归期屈指正茫然|也知地脉无赢缩|只把阴晴更问天
动辄长吟静即思|镜中渐见鬓丝丝|心中有个不平事|尽寄纵横竹几枝
木公白发岸乌纱|金母酡颜映紫霞|老眼摩挲看流转|桑田渐满海东涯
薄晚东风一岸巾|波光挟日战龙鳞|寻思来往成何事|只向人间得此人
西园冠盖坐生风|更欲长绳系六龙|惟有病夫能省事|北窗三友是过从
执戟浮沉亦未迂|无端著颂美新都|白头所得能多少|枉被人书莽大夫
阴阴叶底午蝉嘶|满腹春风寄一枝|下有行人正愁绝|不知幽咽自缘饥
燖鹅急雪洒斑斑|叠嶂层峦浩渺间|拳鹭失巢无倚著|却随蓬背下江湾
城南池馆夹通津|野色林光物态真|满目烟霞蓬岛远|一溪花木武陵春
曾统山西十万兵|腰间宝剑血犹腥|山僧不识英雄客|俣必叨叨问姓名
谁谓群牛戏写真|犊前牝后更精神|不知老牯心枯淡|岂有将身作化身
天阶雪后净氛埃|月上龙楼宝仗开|尽道圣恩深似海|观灯都向午门来
白云岩壑自幽闲|偶被天风引出山|本是无心亦无事|晓来只欲近龙颜
膺门不避额逢珠|绝境由来卷轴须|早忝阿戎诗友契|趋庭曾荐祢生无
集英金屋起清秋|式宴千官拜赐优|宴罢瑶仙迎翠辇|霞衣袅娜逐风柔
郭外樵渔接水村|比年疏浚尽公恩|家家有月归来夜|小艇乘潮直到门
黄帝得仙从此去|鼎湖传说几经年|龙髯堕地成春草|直到如今不上天
汉皇傲物终难屈|太子卑辞方肯出|虽老犹能成大功|至今高义如星日
头麻项路透金丝|项毛翅绉腿班狸|四脚兼黄肉带赤|秋虫见影不相持
一枝低压坞篱斜|细路穿云竹半遮|忽被暗香相引去|小塘诗景在西家
美人临水笑相邀|自解罗巾掷作桥|同觅云间仙伴侣|杏花坛上听吹箫
西风原上拨黄云|归作人间瓮里春|拍手一樽歌既醉|闾阎俱是太平民
杀尽江南百万兵|腰间宝剑血犹腥|山僧不识英雄汉|只恁哓哓问姓名
葛蔓青长谷长迁|女工兴念忆归安|不将贵盛骄门族|容使亲心得尽欢
胡床稳坐已通津|何处更寻不二门|八苦起时全体现|不知谁解报深恩
铁骑翩翩塞草平|诏书十道大徵兵|弓悬明月秋常满|剑倚青天夜自鸣
深院移床簇侍儿|高盘云髻绿丝丝|情知枥下驽骀骨|不到渠家入看时
春风今日扇微和|触目江山发兴多|如画幽岩无十里|轻衫短帽得婆娑
翩翩白鹿夹车游|自得神君岁有秋|谢眺最宜山水郡|金波丽句照炎洲
海中奇甸三千里|翠箔珠楼十万家|太守旧知新地主|到应前席贾长沙
慷慨贾生能抗疏|萧条宓令独鸣弦|琅玕贮腹应无数|留取重来侍帝前
帝青万里月轮孤|扫尽浮云一点无|正是吾庐秋好夜|上桥浑不要人扶
柳暗阊门逗晓开|半塘塘下越溪回|炊烟拥柂船船过|芳草缘堤步步来
冻笔难成授简章|寒光先到读书堂|乱飘扑面如平叔|几点侵眉似马良
雄心脱略战文场|端把烟蓑换龙章|葵藿奉君知贵味|肯怀归去见严光
粤藤玉板泽于脂|歙婺隃糜理胜犀|归日锦囊诗几许|七闽当有数千题
枕前双泪落天涯|半是思君半忆家|起坐不知风露冷|一汀斜月照芦花
蛮云瘴雨满山头|火照残碑识马侯|为问书生缘底事|夜深驱马向辰州
麻姑蚤解鬓成霜|况说山中海与桑|久别南城坛近客|西风残照忆题墙
白汗交肤不可衫|濯缨空羡水如蓝|林泉学道平生志|末路嗟谁与指南
凉月初欣薄露天|井梧吹叶又凄然|墙根可笑无名草|依倚秋风翘碧鲜
脚底何曾路不平|薰风秋气往来轻|珠江吞却鄱阳月|百粤长空万古明
岧岧香积凌空翠|天上名花落幽地|老僧相对竟无言|山鸟却呼诸佛字
空林陨叶暮乌啼|云水迢迢隔皖溪|夜发苍梧寒梦远|楚天朗月照楼西
村酿初香何处酤|青帘遥指隔重湖|自喜寻常无酒债|却怜衰懒有诗逋
水中荷叶捧青蛙|沙际凫雏咂蒋芽|蛱蝶也应忧未解|故依谖草伴闲花
春山无伴偶相迎|清话投机晚未行|却笑会稽谈富贵|不知愚妇已忘情
啄宿相依苇岸浔|幸离矰缴几秋深|可因恋稻频来往|须识随阳一片心
妆靥如花小队鲜|新声一半是初传|若教不谱求凰曲|辜负郎家五十弦
红梅竹里报春光|双鸟依依恋夕阳|自有天生好毛羽|当筵舞袖错教长
种秫劳劳别一区|只缘沽酒费提壶|家人莫败先生兴|自□从今是酒徒
俸禄无馀退即耕|市人指笑太清生|从今惜取青鞋底|祗向云边水际行
狼籍寻芳悔独迟|残莺空复立残枝|问谁曾拂当年面|的的春光十五时
只有闲情搜景物|不将客鬓惜流光|京华才子多文会|众许清词每擅场
耽耽卧石熊当道|矫矫长松龙上天|不怕雪云寒到骨|唤僧扶杖立桥边
经筵进讲天人喜|宣索金缯赐讲臣|已觉圣躬忘所倦|教将古训更前陈
村村篱落总新修|处处田畴尽有秋|一段农家好风景|稻堆高出屋山头
秋云岩叶两悠悠|半逐风驰半水流|凭问禅家有何意|不知方外若为酬
杏子红衫绿玉簪|荷花池院傍城南|鹾商嫁得教歌舞|偏讳歌名阿鹊盐
天光地气与年新|不觉人间一物陈|初令雷霆端有信|旧馀霰雪敢无垠
越王台前日未曛|越王城边江水分|千年宝刹中流出|尽日闲僧看水云
识调知音钟子期|爱贤推毂郑当时|老夫病矣无能役|看子飞腾定不疑
巍楼必欲称元龙|须写褒公与鄂公|鹤毳鸡肤吾老矣|祇宜蓑笠钓船中
停骖惆怅惜芳时|岭海归来两鬓丝|纵使莺声如旧好|绿杨都是折残枝
残蓼枯荷八月秋|枝间独立更迟留|怜渠本是无情物|何事而今也白头
断桥流水小舟横|卧看林梢素月明|双鹤不知何事舞|风前时送九皋声
桂菊风香造榜天|门标捷帜地流钱|笔端快便行年顺|骑鹤缠腰身两全
情知无计奈春何|水涘山椒玉一波|密筱藏阴香几瓣|还愁微霰祝暄和
最早知音是阮亭|青莲不得擅仙灵|九天咳唾纷珠玉|乱作飞泉下杳冥
共爱通侯下士名|沈深甲馆隐倾城|冰心自是俱无染|偶为相如字长卿
新来消息使人疑|一网如何尽去之|元祐祇今为绍圣|姬周嫠妇谩深悲
䬃然风至似兰台|此地那容热客来|姑射风姿冰雪妒|班姬团扇漫多才
正阳门下草还生|宫殿无人也自春|上皇昔日登临地|愁杀当时老大臣
西湖小阁多延月|好友同舟半是僧|寄语江南老桑苎|秋山紫蕨忆行縢
月明遥夜见秋高|桂影依稀数兔豪|散发行歌野田上|一樽可慰百年劳
欲揽芙蓉上采舟|浦云烟树隔沧洲|眼中秪觉秋光好|何事骚人却怨秋
黄梨丹柿已催寒|一月西风积雨乾|绀滑秋天称行草|却凭秋雁作挥翰
日月东西行未尽|相逢不必问如何|山间松食人应少|世上黄金梦最多
平津栏槛倚高秋|一掬寒波醉眼流|莫话风流云散事|九河翻泪若为收
应手扁舟去若飞|回流撤网倏成围|金鳞翠鬣心俱切|得意谁先荡桨归
常感真公传隐诀|每言凡骨是仙材|他时载挹浮丘袂|直在昆峰十二台
数篇骚雅名虽远|三拜逢迎礼过差|补得唇来身巳老|灌园何苦更咨嗟
林下渔樵平日侣|雪中梅竹岁寒交|幽居剩得春风力|不放红尘过小桥
离离荒草满遗宫|羽化无人殿阁空|白鹤亦应天上去|独馀枯枥起秋风
碧玉波头绿锦絪|玉妃踏舞袜生尘|先生奇观谁分却|不分孤舟独钓人
案牍稀疏意自开|夜阑幽梦晓方回|青苔红叶骚人事|时见诗筒去又来
班固师迁亦步趋|末容后进造庭隅|半生描摸龙门像|虽乏精神貌却腴
池塘新水碧泱泱|杨柳牵风绿线长|已信形骸随野马|不思功业到岩廊
一点红裳出翠微|秋天云静月离离|天曹使者徒回首|何不从他九族卑
太平堤畔是秋官|门倚澄湖绿玉湾|更出筼筜望天上|五云长护紫金山
天上河源地上流|黄金浮世等闲休|埋愁不著重泉底|尽向人间种白头
不见批鳞今柱史|曾闻制锦旧神君|洪都太守真堪忆|对酒怜才日未曛
步出北岩望平野|石角垂萝青可把|多谢萧钟两故人|相迎直过青山下
忽闻秋水发龙湾|野浪平翻竹沼间|莫怪巨鱼罾不得|便随龙去若为攀
一夜瑶花满禁阶|晓来旭日映西斋|宫人团雪作狮子|笑把冰簪当玉钗
青衣梦破满林烟|一掷乾坤亦偶然|僧屋翠微看月上|江山犹似永初年
太平十二策空陈|得似河汾讲道真|缕指隋唐名将相|多君交友与门人
芙蓉窗户赤阑桥|瀛水蓬山路不遥|唤取仙人千石酒|海棠花底漫吹箫
遗臭千秋信不磨|当年意气奈君何|长沙老獠虽流落|身后声名得自多
延陵四月新水生|延陵江上送君行|行过长淮莫停耳|淮南淮北鹧鸪声
偕老糟糠重德音|圜门无奈两年深|寄来秦树三囊枣|见汝忧勤一段心
仙山草木锁卿云|不到花平不离尘|十丈牡丹如锦盖|人间姚魏却争春
南宫春榜奏贤良|万乘临轩试一场|赋出御题深称旨|状元先拜秘书郎
金鸡驿前津吏迎|金鸡岩下江水声|金鸡飞上九天去|唯有空岩馀旧名
大舜与人同好恶|以人从欲得安乎|能知富贵寻常事|富贵能骄非丈夫
冬青花落麦登秋|几度相思欲买舟|近日客来因问讯|又闻触热过池州
潮长江边已放船|离情犹系柳条烟|倚楼客子今何在|南浦歌残益惘然
月寒天碧浸西湖|鹤影归来半有无|人在一丛香气里|空亭占得小山孤
松梢片月见流行|夜半青山白露横|不是闲人爱幽处|秋来纷扰饱曾更
若道残冬不是春|洗妆那得一枝新|杏园芳洒真憔悴|争似而今敛路尘
忆昔西行万里馀|长亭夜夜梦归吴|如今历尽风波恶|飞栈连云是坦途
春风昨夜到榆关|故国烟花想已残|少妇不知归不得|朝朝应上望夫山
一宿真如饮渫泉|钟声催上渡头船|夜来一雨湖光好|拟把穷愁洗富川
弟兄小忍与堪怜|公义私情获两全|管叔若教封有庳|如凶凶罪岂无偏
龟纹薄薄胜纨纱|不用销金学党家|却似矮篷晴载雪|白云横幅乱梅花
桐花开处青鸠醉|桑椹甜时紫鸽忙|正是三眠三起日|送蚕小妇出烘房
经邱久已罢巾车|寄傲南窗意自舒|一炷妙香清万虑|芭蕉叶上雨疏疏
地僻便知城市隔|心清自爱水云閒|障尘不用西风扇|香篆溟濛正下关
妙龄天嗣自重瞳|尊贵威严镇六宫|规步从来不出禁|阍人祇得颂芳风
绿阴桥下水潺湲|手弄春杯卧看山|北渡又从尘里去|披图真羡野翁闲
驿处徘徊磴处缘|任教人唤作梅颠|赊它陆凯二十字|唤起杜陵三百年
梨花雨送海棠风|不借胭脂作小红|几日无人吹玉笛|鸳鸯飞入馆娃宫
艺业虽多蜕不工|差头分付是天公|之乎者也成何事|却是天公误此翁
数口团栾舟作屋|四时温饱水为田|人来或问行藏事|不说桐江与渭川
梅花梦向笛中残|子著深枝一一酸|肠断来迟双燕子|暗香消歇粉泥乾
甲子周天周复旋|人间尔亦小神仙|儿孙晓舞仍环膝|郭野春深又种田
数仞山头一小亭|只消此地过平生|崎岖狭世才伸脚|已被刘郎卖作名
清游无是亦无非|陡绝圆坛一强跻|赤壁望中公瑾在|战尘何日静征鼙
从来好与天争力|困竭方惭已力微|见事晚于蘧伯玉|今知五十九年非
画手非工本亦佳|四时景物寓天涯|最怜荷折秋容晚|双雁徘徊下软沙
尘埃典却林泉闲|家梦夜夜归云端|知君弄笔欺造化|乞我几株松石看
武牢关吏应相笑|个里年年往复来|若问使君何处去|为言相忆首长回
晓路云埋拨未开|霜风空老栋梁材|平生不识悲秋事|今日白头何处来
吾潮吾榜十三英|得意秋风并辔行|今日孤城凉雨夜|二人相对说平生
细雨飘零长绿茵|蔷薇庭院尚留春|毁勤花下重相送|却似临风别故人
扁榜当年我命名|喜君心与迹双清|眼前风物浑如旧|但觉庭前春草生
疏帘如雾隐窗纱|虹影青红雨脚斜|坐久清风起何处|一盆昌歜映葵花
人道西湖一曲屏|只应真色画难成|柳堤竹坞无穷意|更著荷花百媚生
元统年来诏敕殷|中书省里事纷纭|昨朝传出宫中旨|江浙支盐数万斤
年来随地觅花栽|历尽东风总未开|惟有寒花怜寂寞|晚妆微露水红腮
松竹森森灏气生|一帘疏雨故人情|扁舟还载离愁去|不见西城刘叔明
欲离烦恼三千界|不在禅门八万条|心火自生还自灭|云师无路与君销
鹃花为我血殷红|朵朵清明涕泪中|望帝春心终不死|幽林处处是蚕丛
今春原自隔年回|先向南枝报早梅|尚恐闾阎春色浅|故教丝管夜相催
谪宦商于又解梁|二年不见赭袍光|重来班列虽疏远|祝寿情深泪数行
翘翘车乘力招贤|建业山河五十年|欲问兴亡无问处|一声山鸟忽来前
牢落海边惟教子|书声殊喜听三盘|芳樽远寄柴扉静|洗盏开尝得尽欢
一别良常岁月赊|茅君相念寄瑶华|五云阁吏无人换|犹是当年蔡少霞
住入山深涧水穷|白头梦不到侯封|巴邛橘老人应换|二老如今不再逢
商山深处养灵根|白发昂藏满面春|一出汉庭安汉嗣|颇疑倾得戚夫人
梅叶上红争欲落|南枝何处索春光|姮娥前夕开明镜|莫有佳人试早妆
连宵苦雨住柴扉|湿尽苍苔屐齿稀|白眼科头容觅伴|阮家粗饭莫相违
琅然醉读离骚经|一鹤闻之来中庭|童子屡麾不肯去|直凑樽前侧顶听
何处渔汀晚棹回|笛声似为水云哀|相逢莫怪频垂泪|曾向梁园听曲来
晻晻轰轰有物催|端如鬼驾北溟来|百昌一种得甘雨|蛇不耆乾苕卵摧
扬子江中方铸镜|未央宫裹更飞符|菱花欲共朱灵合|驱尽神奸又得无
玉节经行虏障深|马头酾酒奠疏林|兹行璧重身如叶|天日应临慕蔺心
南州大暑何可当|雪冰不解三伏凉|夜深明月在天上|白露满湖荷叶香
深院无人独倚门|暗香浮动月黄昏|夜寒那得穿花蝶|疑是西湖处士魂
天马西来亦汉恩|临洮刍秣向中原|君看百万飞黄入|燕市千金且莫论
西湖天下奇绝处|定有老仙时下观|重来俯仰已陈迹|但见孤山烟雾漫
归根复命复元真|气入四肢精养神|神气若还俱不散|混同尘世一闲人
江梅留待主人还|见说归时得饱看|回首残花飞作雪|一峰当户正高寒
忆向山中看白云|画图披拂思氤氲|仙家远在空青外|一榻何时许见分
惯坐肩舆怯绣鞍|棋盘几步下街难|自夸簪上杭州髻|瞒过巡军与内官
生事萧条鸥鸟知|春来长忆看花时|秖今酒伴俱零落|说著高阳泪便垂
阿翁醉语戏儿痴|说著蝉诗也道奇|吴下阿蒙非向日|新篇争遣九泉知
横江千树冷飕飕|洲渚沧茫水乱流|安得云帆高万丈|听风听雨洞庭秋
石罅微泉咽浅沙|沙头细草换年华|疏篱酒旆管春事|倚马短檐梅著花
莺啼渐急如愁别|剩蕊残枝日又昏|野老不知春去尽|犹将杯水奠花魂
一身半世走奔波|疑是三生宿债多|折券已饶麻线岭|责偿难免竹竿坡
漂母何曾问姓名|英雄一饭岂无情|千年汉业蓬蒿里|犹有都人问戛羹
六鹤齐飞一不归|夜深应是立苔矶|近来世上多罾网|那得鱼虾到汝肥
靖节先生菊满园|其名独有九华存|东篱若许尘踪到|佳品须当尽讨论
竹篱茅舍去相安|谁与移根入画栏|尽道重帘妨暖日|疏枝却得护春寒
名利醉心浓似酒|贪夫衮衮死红尘|折腰不乐翻回去|此老犹为千载人
两共幽圜霜雪寒|而今离别要相欢|愿君分袂毅然去|莫向铁门回首看
白雪剪花朱蜡蒂|折花传笑惜春人|请君白日留明日|一醉春风莫厌频
桃李安能踵后尘|玉妃全是耐寒人|瘦筇拄破梅村月|要看南枝出格新
已甘灰冷竹窗前|那意移来近绣毡|唯有幽人一寒暑|闭门高卧雪深天
莫夸地久与天齐|偃盖谁为树下栖|更欲影连高顶上|龙蛇千尺动辰奎
一出还添二百诗|风光投到费推辞|江湖物色休吟尽|留取西归一半题
清才豸史漱清芳|口嚼清冰面有霜|老圃秋容期晚节|此心白日到羲黄
亭榭幽深与水澄|异妆人影一层层|近来我欲移居去|胜入空山学野僧
昨夜巡檐同霁月|今朝联辔共秋山|恍思三十年前梦|信是人生会合难
东都放榜未花开|三十三人走马回|秦地少年多酿酒|已将春色入关来
雨好解开花百结|风恬扶起柳三眠|春醲酽处多伤感|那得心情事管弦
小石桥居天小修|藤萝十丈缀悬旒|玉玉割与蓬莱股|流落于今在海陬
鱼跳龟戏不曾闲|萍尽荷生尚未繁|水面圜纹乱相入|玻瓈盆旋玉连环
人老簪花不自羞|花应羞上老人头|醉归扶路人应笑|十里珠帘半上钩
八珍既饱思持去|借问何如一脔尝|笋例减常犹费说|可堪馀事极更张
石头踞虎已千年|铁锁沉江事可怜|惟有南朝旧歌舞|至今犹在绮罗边
不谓东君雨后春|尚多红紫待游人|天香更有西京种|来伴宾筵笑脸新
孤舟晓向三吴发|白帽宵从五泄分|饱浴江山俱是学|坐摛云雾总成文
谷口风斜斗笠狂|米囊夹路白于霜|山童不掩溪头寺|一任闲云满竹廊
白发萧萧礼部郎|风流不减贺知章|半生寒饿湖山里|八十重来坐玉堂
坐抚东人未一年|丰功伟绩冠三边|相逢莫叹贤劳久|廊庙行看拜宠宣
画船南北水遥通|日暮幅巾篁竹中|行到月台逢翠碧|背人飞过子城东
春机满织回文锦|粉泪挥残露井桐|人远寄情书字小|柳丝低日晚庭空
南鸿北雁年年客|有个生涯主不知|撼动从来忧乐事|夜窗风叶响棠梨
介亭南畔排衙石|剥藓剜苔觅旧题|读罢南丰数行字|满山烟雨共凄迷
渠水红繁拥御墙|风娇小叶学娥妆|垂帘几度青春老|堪锁千年白日长
富贵自知当自信|耆鲐福并固修长|阴阳可测非天理|男子人知亦易量
老乾疏枝浸寒碧|浅香孤韵湛清晨|招魂不用开屏障|惟有诗情当写真
九攻莫下墨子守|一矢难摧飞卫锋|始悟从前最高著|向来未肯付渠侬
鄱阳湖面三百里|草树云山望里无|月夜扁舟讶何许|一天星汉近相趋
勃窣家风一任真|述朱终是不成文|何如竹榻吟清夜|月到花梢有几分
兜率宫中阿逸多|不离天界降娑婆|相逢为我安心诀|万劫千生一刹那
昔日闻人说上清|如今高步太元庭|有时却忆红尘事|恰似梦回并酒醒
杜宇冤亡积有时|年年啼血动人悲|若教恨魄皆能化|何树何山着子规
不惑无闻大圣辞|如今秪有五年期|譬犹万里关山路|驽足应须日夜驰
丁东铿戛碎璆琳|掩尽朱弦窈眇音|花外粉墙遮不断|佩环清彻洞房深
孤闷无言独倚门|梅花细雨欲黄昏|可怜檐滴不脱洒|点点何曾离旧痕
醉来忽堕锦网窝|无奈桃围李绕何|八角小亭无处坐|见花多处背花多
百里如何一日行|晴天犹自急追程|山云管得侬愁雨|强做催诗数点声
谁知白鹤早登门|遗墨犹馀屋漏痕|师友百年同慧脉|固应自有不云存
南华读罢倚雕阑|十八娘家荔子丹|玛瑙盘中珠错落|文园消渴好加餐
昨日含愁始送春|今朝又复送行人|江头杨柳不须折|那与愁眉替得颦
此心此理自天根|不待栽培触处生|只要关防人欲伐|更须著意察滋萌
苑中排比宴秋宵|弦管挣𪭢各自调|日晚阁门传圣旨|明朝尽放紫宸朝
海岛蛮夷亦爱琛|使君何苦遁逃深|逢倭自有全身策|消得床头一万金
节分端午自谁言|万古传闻为屈原|堪笑楚江空渺渺|不能洗得直臣冤
十日顽阴不见山|山中一夜雪封庵|伊予的有寻山分|日照北窗云在南
先生垄上带经锄|一雨朝来土脉苏|盈尺槿篱须补缀|邻翁殊未识龙雏
西湖寄榻绝逢迎|唯只云山似有情|底事却忘迁谪恨|江南无此赤鲟羹
层冰蹙裂度交河|天马谁能更作歌|却忆少陵诗思好|乱蝉鸣处晚凉多
翠幕珠帏敞月营|金罍玉斝泛兰英|岁岁年年常扈跸|长长久久乐升平
巧逢挟忌立功名|杀父犹从罪更深|已托沉浮轻大节|尚言富贵本无心
行止丘轲总未裁|江波祗个钓鱼台|谁知也有渔舟画|不照严光影子来
溪上清泉玉色寒|临泉蹋尽石苔斑|为怜北阙乘轩客|白首高情在旧山
多少名花种玉栏|胭红粉碧望秋残|野亭篱下萧萧菊|独伴幽人保岁寒
饮啄堪怜久弗齐|念群零落楚云西|羽翰纵有飞高势|月满芦花又独栖
剡曲溪头近若何|扁舟风雪夜相过|象城亦有知音者|几度停云兴更多
北风吹雪渡河关|家近潇湘梦亦闲|犹胜寒环旧时雀|孤飞正在纥干山
一滩清浅一滩深|夹岸黄茅气毒淫|蛇虎无声宜白昼|沿洄且复弄花林
绿娇隐约眉轻扫|红嫩妖饶脸薄妆|巧笔写传功未尽|清才吟咏兴何长
菊花霜后半凋残|壁下蛩吟不奈寒|多少朱门尽豪俊|十年掉臂不相干
宦游木末搴芙蓉|祇有埋头簿领丛|怅望家山天样远|万枝相映落霞红
落尽灯花独倚阑|四檐风雨夜漫漫|也知忧乐先天下|不是推敲字未安
芝兰结好传三叶|桑梓连阴共一乡|莫把陆郎宾客待|好从小阮说文章
昼倦夜常成美睡|病多老却未全衰|归从册府犹披卷|了却官书更赋诗
辇毂繁华事可伤|师师垂老过湖湘|缕衣檀板无颜色|一曲当时动帝王
道是诗坛万丈高|端能办却一生劳|阿谁不识珠将玉|若个关渠风更骚
恨不追随到玉山|笋舆咿轧可怡颜|诗情酒兴复几许|春在花光草色间
茅屋萧萧颍水斜|行人何处问曹家|春深山下棠梨树|犹自千条缀雪花
重冈复岭势崔嵬|照眼云山翠作堆|路转山腰三百曲|行人一步一徘徊
城中箫鼓闹鳌山|灯火千村别一般|今夕崔嵬行乐处|向时模仿仰头看
觅句无成笑折枝|罚依金谷可饶诗|骚坛近日皆勍敌|白战何由再出奇
三日诸郎儤直闲|绕城骑马借花看|晚来金水河边路|柳絮纷纷扑绣鞍
守臣闵雨几曾欣|两月天高叫不闻|黄纸带将今雨至|分明端为圣明君
年光虚遣酒杯酬|那得诸缘与岁休|堪笑东坡犹耐老|到将长健慱穷愁
早入商山百里云|蓝溪桥下水声分|流水旧声人旧耳|此回呜咽不堪闻
嫖姚勋业迥无前|卜葬还容附帝阡|不畏石麟荒草没|山形犹见象祈连
龙沙玄教未全行|故筑精蓝近帝城|须仗檀那垂手力|一轮佛日焕然明
奇兵十万击匈奴|谷蠡屠耆未拟俘|对阵夺将金勒马|独身生致北单于
开花空道胜于草|结实何曾济得民|却笑野田禾与黍|不闻弦管过青春
州里相过未厌频|居然踪迹动星辰|当时多少辉煌者|不画诸公画此人
平生节孝两无成|遗笑人间作话名|寄语湘君贤姊妹|东风回首莫关情
白发毵毵老从官|篮舆自便懒登鞍|京华久住交游少|惟有西山耐久看
河边柳眼澹烟浮|腊破春归一岁休|不复平时羁旅恨|离明还泊北城头
壁立西台万仞秋|人间炎暑一时收|道傍共指青松树|得似棠阴庇九州
自倚诗情合得消|暮寒新火觉无聊|悬知受用无多在|试往新诗乞断瓢
遥岑矗矗水潺潺|茆屋松风昼掩关|落日钟声来远寺|行人初向石桥还
笛声吹彻玉楼寒|金鸭香消更漏残|含泪欲挥羞不敢|倩他银烛向人弹
塘柳初花月影新|高烧银烛照青春|相逢神女如轻别|得见襄王亦笑人
火灭窗晴冷似冰|随时活计自修行|客来若问真消息|只有观音自证明
一段幽奇破腊忙|只将迟暮了年光|从教篱落飘零尽|也胜房栊半面妆
渤澥声中涨小堤|官家知后海鸥知|蓬莱有路教人到|应亦年年税紫芝
古木苍苍俯碧流|疏篁瑟瑟晚含秋|幽禽独立西风里|似向斜阳叹白头
折来嗅了依前嗅|重惜清香难久留|多谢主人情意切|未残仍许客重游
圣明宽大许全身|衰病摧颓自畏人|莫上冈头苦相望|吾方祭灶请比邻
迎神旧是醉哗场|榷禁方严酒有坊|幸免叫嚣成鬼市|不妨安稳服农忙
一从恩谴出銮坡|辞却襄王到汨罗|渔父不知忧国恨|相逢但和濯缨歌
牙旗遥指海东云|夜半潮随刁斗闻|充国来边多胜算|不教幕下久从军
老觉无情恋物华|玉尘那复惜飞花|春风祇在襟怀里|试问蓝溪吏隐家
不作西京童子郎|时人已自识黄香|还家更诵五千卷|十八重来诣太常
楼名聚远倚晴空|无限风光入坐中|岂是帝家移帝力|由来天子即天公
邯郸少妇美容光|嫁与燕京游侠郎|白璧黄金买歌舞|不知风雨断人肠
纷纷作客不归来|树本无根何处栽|弹指未应超十地|重重楼阁一时开
凿池半亩小通潮|隔岸秋光不可招|谁采芙蓉荡双桨|移栽红艳未辞遥
江水悠悠绿染衣|淮山渺渺翠成围|南朝鹭序归何处|唯见沧洲白鸟飞
寒流几派泻层湍|声撼长空去不还|夜半忽惊清梦觉|却疑风雨响琅玕
得失升沈是与非|纷纷世上局如棋|白云谷口横遮断|万事山中总不知
太极生人人会谈|但能知二不知三|谁将拈出三中一|还与濂溪老子参
人间机巧厌相亲|南道吾今有主人|谁与清游联此辔|吕兄孺子最真醇
竹院闲来春正迟|箨龙犹自有孙枝|野夫岂识寻芳意|为爱光风面面吹
仙客乘槎学钓翁|劈波时跃锦鳞红|浮槎不到寒江上|松叶泠然自好风
千里相思两寂寥|东阳应减旧时腰|书中喜有归来字|携傍红窗把笔描
舟去舟还秋半时|孤花细草雨霏霏|怪来诗句无清思|不见沙头双鹤飞
筑成芋堑那忧饿|爨到扊扅真个穷|饱坐西轩观物变|一瓯浓茗一林风
万景峰前老禅叔|搜罗风月归岩谷|胸中有句吐无声|写作生绡三四幅
不向金山作主人|春江鸥鸟定相亲|凭君与问寒岩树|今见桃花几度新
未见古人心已倾|扬鞭何惜一朝程|自惭病忘非多忘|傥逐班荆即负荆
雪堂杨柳三五株|堂里先生万世无|伐树何人成粪土|如闻筑屋复栖乌
太液澄波濯素容|玉衣垂影水晶宫|月明无处寻颜色|只信香飘十里风
水曲山河古乐乡|圣谟曾此降英皇|遗风欲问应无处|破屋颓垣半夕阳
倦游客子自无聊|不是江山景不饶|危岸崩沙新改路|断渠横石自成桥
西楼独上不能回|绕郭新花正盛开|谁信不曾骑马出|春光自到眼前来
闲庭风细落藤花|烟出山房饭煮麻|头白老僧初定起|一帘飞絮扑袈裟
烟浓难认别州山|彷佛鸥群浴远滩|一点客帆摇动处|排云给日弄先寒
松盖筠幢护石门|净居尘境此间分|不须更觅南行路|已向高峰见德云
春山撩乱水纵横|篱落荒畦草自生|独往独来山下路|笋舆看得绿阴成
霏烟五彩傍楼明|吸尽瑶华礼太清|夜静时闻环佩响|天风吹落步虚声
松萝葱郁翠如屏|户敞朱明昼不扃|回首灵游沧海日|依依时有羽车停
当时千驷已无闻|宁说牛羊上冢行|同是博陵评古者|肯令千载尚龈卿
报最归来宠命新|问君何以答枫宸|闲中检点案头簿|三载平反多少人
银汉轻波漾月华|桥边灵鹊护鸾车|未知天上情多少|秋思人间遍万家
雪霁秦淮野水生|客中无奈别同声|离心也似云边雁|随尔南归向粤城
悠悠寒日傍城闉|风蹙微波作细鳞|莫怪此江清见底|屈平曾向此投身
昔人只解笑移山|未信移山不作难|一昨月山三里外|先生掇取近栏干
二十三泉一半飞|飞为大小水帘肥|湖中尽是飞泉水|曲曲随舟上翠微
张公说易著西铭|逸气言从见猎生|忆昨少年□易甚|射鹰飞鞚出江城
江北桃花色颇秾|不堪凡陋也春风|谁知岭下新来样|故作宫妆澹水红
映空微雨不成丝|约勒桃花欲动时|争奈东风有情思|晓红轻笑竹边枝
桃花鳜鱼世常有|莼菜鲈鱼浪得名|试吃江南鲤鱼尾|侯家无此一杯羹
冷落残筝十指疏|良人远戍近何如|楼头数尽南飞雁|不见辽阳一字书
云在青山自往还|鹤穿云外上青天|云来鹤去不相试|两个无心莫结缘
万事当从酒到休|子山那得许多愁|绿樽翠杓梅花夕|不醉翻令恶客羞
欲向桐君话隐沦|千峰寒色对嶙峋|青袍可是游燕客|不染玄都半树尘
国清尊胜北山隅|证果报恩同一区|地藏荒芜并报国|尚馀悟性斗牛墟
破晓鸣钲催彩舫|近昏吹笛认旗亭|诗人也作联翩去|只此游人眼觉醒
一瀑三峰赤日天|路人才见便翛然|谁能夜向山根宿|凉月初生的有仙
盘回山腹转修蛇|横入中峰小隐家|好把稚杉缘径插|待迎凉月看清华
半窗斜月淡寒辉|舆𨽻喧声彻枕帏|行客计程常起早|可烦颠倒郡侯衣
思贤梦寝过商宗|右武崇儒帝道隆|总览权纲求治理|群臣臧否疏屏风
无限晴光春可怜|几堪萦日复萦烟|碧桃红杏休相妒|留与封家作锦缠
故人久别益凄其|谁遣瑶华慰所思|丹凤城头不堪望|五陵春早滞归期
身非巫女惯行云|肯对三星蹴绛裙|清吹声中轻脱去|瑶天笙鹤两行分
胄监诸生盛国容|大官羊膳两厨供|六经尽是君臣事|卿相才多在辟雍
半亩村园接水涯|诛茅新搆小书斋|窗前不用栽花柳|只对青山景自佳
金华洞洞有仙官|叱石为羊也不难|总为汉家罗网急|双凫莫遣问长安
斗杓照水半垂天|水气涨天如白烟|南北橹声争上下|月中闻鼓避官船
不见山头夜鹤鸣|空遗山下瀑泉声|野人惆怅空无寐|一曲瑶琴分外清
若下馀杯一望间|不辞山上复加山|孟嘉固是盛德士|犀首何能终日闲
郎君到底亦何知|夺卷书生真数奇|恶语故应多艾气|残藤无用写来诗
依约罗浮翠岭前|美人玉立破苍烟|画图未许分明见|一夜春风入梦先
鸮鸟尝依恶木栖|鹤鹩多宿竹间枝|冯君莫画生风叶|卵破巢倾始得知
过缘触境总茫然|地阔天宽著那边|一点既明超物表|不知将底鉴偏圆
月明风静雨初收|一鹗横空万里秋|四海苍生正翘首|秀峰岩下莫迟留
晴湖水落葑田乾|白鸟飞来立晚寒|杨柳不知秋已远|尚摇疏翠拂栏干
洞庭归去几何年|旱岁犹来泽我田|我访遗踪虽已泯|灵泉百尺尚依然
日色微红别翠裙|月光才上又逢君|谁知交甫怀中佩|只是襄王梦里云
醉时乐事醒时心|异代空将耳目寻|惟有山泉供俯仰|幽芳作意劝登临
九重天上被恩荣|冠带归来物外情|闲向碧琅玕底坐|月明吹彻凤凰笙
异国传来种性殊|圆陀陀似蚌中珠|不□□艳照明月|自有辛香压五湖
种桃亦解比封君|世故纷纷寂不闻|九转金丹应已熟|全家仙去隐红云
九寡奔亡一老姬|白头蛮叟嬖西施|二公费尽平生事|深屋婵娟世得知
子诗赠我离杭日|劝使东来作主人|再得湖山老休去|而今始是自由身
游骑翩翩从使君|娱宾亭上宴西曛|座中不用频辞酒|明日青春已一分
万仞峰头碧玉坛|丹霞为佩月为冠|应知一化金仙后|象教唯从过去看
江神风伯战方酣|北浪吹翻总向南|未放人扶下江柁|却教眼看上江帆
行行无用避桓骢|霜雪何妨雨露功|缘道生灵迎望处|铁冠遥在万花丛
荠花如雪满中庭|乍出芭蕉一寸青|老子掩关常谢客|短蓑锄菜伴园丁
苍崖如堂水如布|桥危如绳石如锯|不有樵夫踏破云|世间可复知深处
锦瑟瑶尊送夕晖|城头钟漏渐稀微|回车莫怯溪云暗|自有明珠照乘归
小立青帘卖酒家|味虽薄薄胜空茶|今年春满疏篱外|数朵轻红出杏花
渺渺春江空落晖|行人相顾欲沾衣|楚王宫外千条柳|不遣飞花送客归
一道温泉绕御楼|先皇曾向此中游|虽然水是无情物|也到宫前咽不流
人事匆匆岁月催|检残官历待春来|已闻树里琴声变|更看天边斗柄回
种药千畦手自锄|年来渐喜识人疏|等闲旋点黄金卖|莫讶家无檐石储
西风吹老敬亭秋|回首江云近涿州|记得少年陪剑履|麒麟合上凤池头
孝直奇谋世鲜双|君侯共事每包荒|忠勤亦有张枢密|却恨台章诋李纲
宦路平时欲陆沉|先生诲语每南金|长庚配月空回首|古井无波已此心
每忆暌违滁水上|相将又是十年来|今朝客路分南北|尘世相逢有几回
江流激激过侯滩|更上山头看打盘|百岁老人亲击鼓|城中忧乐不相干
一溪高自扑岩来|寺在岩腰水抱回|林下老僧相顾笑|柴门今始为君开
精神有限惟当啬|造化无心不汝私|此事安须知决择|鸡鸣勿后老人期
宛转虚岸纵步时|一回着目一沈思|阿谁解领吾人意|却有黄花在短篱
天门高处一跻攀|两袖牛龙石雾班|晓渡三溪历三观|已参青帝非人间
飘然吟魄到鳌山|好句空疏水石间|眼界清虚心不息|浮生能有几人闲
国亡家破此心全|氐与鲜卑两付天|王猛开心似诸葛|风云无望白头年
姜子嗜酒不良行|诸公俛顾惭登瀛|尚堪坚坐作周鼎|底用诗名满凤城
云帘雾箔隔仙都|八月天河见玉肤|忆自二郎相别后|素娥无梦碧鸾孤
五日十日岂为工|万壑千岩自绝踪|在握已能霄汉上|更须群玉占前峰
徵诗檄就隔林催|鹤膝猩毡渡水来|婪尾不须倾腊酒|瓮头还有煮青醅
凿开大块日支离|混沌元来死不知|山寺空阶遗鸟篆|相看犹似造书时
冰雪催诗瘦入肩|几回山后又山前|枝头不见春消息|空倚阑干忆去年
天街平贴净无尘|灯火春摇不夜城|乍得好凉宜散步|朦胧新月弄疏明
壁立中丞第一峰|后来叠出玉芙蓉|河东从此称三凤|汝水何劳羡八龙
轩冕难遮两鬓华|官居虽好不如家|一心懒上朝天马|要趁春风归种花
溪流宛转若翔鸾|翠色涵虚特地寒|底事舞馀窥碧沼|袛应误作镜中看
潦倒傍门羞骑马|倦游老欲寄昆山|留将造请嗫嚅口|慷慨狂歌泉石间
露花裛裛开还遍|风絮飞飞去不休|春解无情春亦老|欲将寥落与谁愁
黄玉深深贮紫霞|美人将寄自天涯|应知陶令门前柳|好与闲人醉菊花
出郭舟行十里间|少微山近若蕡山|山中处士已长往|一点客星云外闲
避风自笑学鶢鶋|别买青山结草庐|幸有薄田可𫗴粥|闭门且读旧时书
龙蛇偃蹇出墙阴|五色春云态度深|台阁文章散清气|月明山馆夜萧森
身前枯槁似山僧|瓜葛虽存亦强名|料得九京还自喜|但将坟墓付诸生
寒鸦啄雪行且飞|东平道上行人稀|炕头黄酒那得买|冰下鲤鱼空自肥
驿后新篱接短墙|枯荷衰柳小池塘|倦游对此忘行路|徙倚轩窗看夕阳
晚来无事理扁舟|唤起骚人漫浪愁|过眼飞鸿三两字|淡烟寒日荻花秋
淮南千里少遗民|万顷膏腴变棘榛|辟地营田真上策|稻粱已见满仓囷
剪得机中如雪素|画为江上带丝禽|闲来相对茅堂下|引出烟波万里心
本分桃花寒食前|小桃长是上春天|二乔二赵俱倾国|女弟娇强意自先
白昼冥冥烟雨霏|江山人事两全非|悲风落日寒潮急|独有云涛护宝衣
下泷小舫戴尖篷|未论千峰与万峰|只是舟人头上笠|也堪收入画图中
平生爱酒陶元亮|曾绕东篱望白衣|底事秋来犹止酒|重阳须插菊花归
博而寡要岂通儒|三万牙签亦太虚|一编论语用不尽|世间何必许多书
瞿昙老贼口亲屙|驴屎相兼马屎多|打作一团都拨转|泼天臭恶恼娑婆
南山含壁尽阳冈|草木朝朝被宠光|梅事已居桃李上|尔于梅也更前行
锦袍朱带玉花骢|著意追欢紫陌东|只道春风属杨柳|不知杨柳有秋风
团扇轻寒度翠楼|金针穿罢理箜篌|君王万岁方行乐|愿与年年井树秋
阅武堂前杨柳枝|如今是隔几多时|至尊屠肉潘妃酒|问著垂杨总不知
倪郎逸笔寿斋诗|转寿龙江海鹤姿|如此山林岁寒节|便𢬵千文鬓成丝
苍烟漠漠乱山围|何处春来春又归|帘卷朱楼人送别|杨花燕子一齐飞
汴水东流宋社移|中郎名字日星垂|精神翰墨犹生气|想见彤庭赐对时
舣舟和月上𢈪亭|风露凄寒酒易醒|谁为漫郎写幽思|度香桥下水泠泠
蘸碧轻绡一捻垂|蜿蜒细蔓满枯篱|晓来风露深深巷|记得相看觅句时
三山相接欲飞腾|高下来为半日登|合向中间著夫子|大员道士小员僧
桃花落后燕双飞|三度清明换客衣|犹有江南故乡梦|起寻杨柳插朱扉
书来雍府不相忘|中有清诗小作行|一似岘南车上读|眼中行色有辉光
不为庐山面目真|不因诗酒自由身|高情未落龙眠笔|元是羲皇向上人
白鸥远没汀洲晚|绛烛高烧子夜阑|此去封侯君事毕|红颜还作白头看
一饭难忘老妪恩|崇祠应出旧王孙|平生推食蒙知己|肯不捐躯答至尊
一声新雁一声秋|独向江楼倚莫愁|江上片云将雨去|却留残照管汀洲
水国无鸡报五更|霜鹅笼里戛然鸣|一声惊破篙师梦|樯上疏星挂晓晴
浔阳物景真难及|练泻澄江最好看|曾上虚楼吟倚槛|五峰擎雪照人寒
雪白朱红已万枝|年年长恨失花期|莫嗟飞雨淹游棹|却赖春寒发较迟
青青南陌柳如丝|柳色莺声晚日迟|何处最伤游客思|春风三月落花时
晋公当日只平淮|何事都人尚尔怀|客有昌黎韩吏部|独将大笔扫苍苔
洞门秋冷日如年|我与烟花了宿缘|尽日乌啼秋雨里|榴花笑伴石床眠
五更膏沐去朝天|万历今朝又一年|江海孤臣时捧檄|寸心常在圣人前
翠𪩘千重水一湾|小桥数板屋三间|此中竟日无车马|时听樵歌落半山
袖里青锋秋水寒|谁疑双燕是金丸|出门风雨如何去|空有霜髭在玉盘
晚色吹云树外明|数枝遥见绿槐生|谁人知我山中住|三月春阴涧水横
急仙烧炼日盈罐|慢仙十日未能半|一人卖药走不停|一人得金不肯换
明镜佳期故未忘|月圆人缺恨何长|阳台朝暮谁为主|梦里时时怨楚王
此生此物当生涯|白石青松便是家|对月卧云如野鹿|时时买酒醉烟霞
岚色溪光入户来|引筇徐步立兰阶|人间不用谈天上|牛背樵歌即吹台
插天万仞绝攀跻|岩顶松罗不是栽|廊庙须材作梁栋|人间斤斧可能来
紫蟹迎潮复送潮|纷纷衔穗上兰桡|蟹黄应月秋逾美|乱掷金钱向市桥
小隐园中百本花|各随红紫发新芽|东君见借阳和力|不减公侯富贵家
春寒时节病头风|惆怅年华逝水同|世事总如春梦里|雨声浑在杏花中
狱无良吏雪无由|处处戈鋋自执仇|吕母衔冤穷老妇|亦能为帅复私雠
天星东壁夜辉辉|文物声明过昔时|人说宫中女学士|和成御制上元诗
香入熏炉禁火天|芙蓉深苑斗秋千|身轻几欲随风去|却恨恩深不得仙
山含宿冻未曾销|鸟去仍回水路遥|千树梅花三尺雪|一帆风力半江潮
昔时家住海三山|日月宫中屡往还|无事引来天女笑|谪来为吏在人间
野色空青带薄岚|水光深黑入洄潭|望到中都三百里|好山不断似江南
禾水云阳地势连|君家习隐在南田|条桑种杏闲清昼|何必桃源别有天
相彼山泉源本清|太平君子濯尘缨|泠泠似与游人说|说尽今来古往情
灵泉无暑竹连山|绝似秋霜五月寒|我欲访君安得往|江湖满地一渔竿
放蕊争先见菊彫|逐花旋拆到桃夭|若为耐久还柔脆|莫折仙枝本易摇
长料负山人不多|眼中今失两嵯峨|非渠偶有夸娥力|如我太行王屋何
松盖盘盘拥百层|连山雨过白如蒸|晚风吹散天边影|琥珀神光忽上腾
夕阳半落乌衣巷|春树多迷绿野堂|无事山樵虽不出|也愁风雨暗高岗
长丝袅娜拂溪垂|乳絮风吹漠漠飞|全惜东风与为主|年年先占得韶晖
学道何妨只在家|谩栽花草记年华|个中本自无荣悴|浮世何曾似落花
红尘叹我奔驰久|空谷逢君梦寐间|政使公荣可无饮|风江惊浪涌银山
麦饭瓜齑及早催|田夫双眼望侬来|油盐不倩傍人带|日午痴儿犹未回
蜑雨蛮烟岭外州|乘槎何事此淹留|龙江风土差高爽|衰老天教一壮游
迎銮驿前江水平|落帆过坝暂休程|人家两岸垂杨柳|时有飞花拂酒觥
知是初平几代孙|双携日月弄乾坤|人间有眼谁窥得|笑出常州西郭门
千里风烟行路难|旅舟应过子陵滩|人间富贵知何物|莫负君家旧钓竿
鸭嘴船轻去不迟|吴儿十岁作舟师|舵楼有女歌相接|唱罢杨枝又竹枝
台乌久矣噤无声|整顿朝纲事匪轻|殿上昂藏鹰虎气|男儿到此是功名
留伴君家老圃芳|月中馀荫带天香|愚公纵有移山力|不入当年花石纲
销铄精微复见人|青鞋蹈破几重云|鹫峰孤顶来辞我|祇有秋光可共分
满窗融日育天和|个里还来着到么|多少世间闲落索|老夫情绪只冬窝
乍认庭前青藓合|深疑鉴里翠钿稠|莫嫌生处波澜小|免得漂然逐众流
山北山南草木青|杜鹃入夜不堪听|月明一种相思处|遥见天边婺女星
骄马金笼藉草归|翠鸾屏曲染红霏|凭栏山色春风里|唤得莺儿燕子飞
蛾眉十样逐时新|不是东邻亦效颦|况是浣纱溪上客|那能不忆浣纱人
莎鸡知时已入户|庭草多情犹映阶|何妨拥褐坐阅世|著书不用如齐谐
层崖一道写潺湲|知是清流旧日关|独树遥天挂霞色|尚疑飞将挟俘还
缉熙虚敞薰飔细|清燕深明昼晷长|大学中庸翻咏久|金猊几度手添香
江流随落复随生|巧作滩声入户庭|六律五音无不有|人谁如我饱曾听
雨后双钩写未成|几番阁笔听秋声|琅玕本是无心物|移到诗家便有情
醉眼全醒病亦醒|虚斋危坐听无声|锦囊欲报清新句|自笑常谈只老生
知君欲上武陵溪|水自东流人自西|到日桃花应已谢|想君应不为花迷
寒云淰淰碧峰攒|木叶惊风下急湍|何处山人残照里|罢琴犹向隔江看
暖风迟日柳初含|顾影看身又自惭|何事明朝独惆怅|杏花时节在江南
夜半钟声起景阳|六宫粉黛试新妆|就中最是施娘子|典奏时能近玉皇
湖水春来拍岸平|山光幻出小蓬瀛|幽深未许凡人到|只待君来共落成
跨马春衢袅翠鞭|垂纶圯下解渔船|霞飞绮散无踪迹|依旧清霄月在川
朝廷鹓鹭日振振|不道天涯亦有人|弟劝兄酬无可恨|欢然别是一家春
扁上金书洞府名|沉沉珠树綵云轻|碧桃风捲箫声去|弄玉乘鸾看月明
此日梅花剩足依|明年归只咏公诗|不堪霸水匆匆别|待寄越膏重觅辞
重围雨久塌苍苔|火铺喧呼著棘栽|唯有东风难禁约|隔墙吹过落花来
天许青山换布衣|却防诗社畏金绯|屠郎鼓吻徐郎笑|满载五湖明月归
争问官侬子谓谁|看来似不是农师|向人羞道闲陪涉|说与豳风七月诗
风菜差差午暑清|眼明茶碗打花轻|蒲团小歇谁惊起|簌簌楠花落雨声
芙蓉狼藉拒霜残|只有黄花巧耐寒|盈把已供陶令醉|落英分与屈原餐
仙洞寻芳绕曲溪|百花丛处乱高低|闻歌似在花间语|不是桃源路亦迷
单车一节又行春|敢为观风惜病身|只是担头无櫑子|枉教唤作踏青人
忆伴梅花醉短亭|惊心红药饯馀春|不知九十日光景|办得晴窗几欠伸
落拓京华久未归|山中抛却绿蓑衣|闲来描写虚空看|但说虚空早已非
长担犊车初入门|金牙新酝盈深樽|良人为渍木瓜粉|遮却红腮交午痕
没膝泥平属漏天|尚难一刺直公前|几惊离合关情地|又是东华送别筵
平田千亩万山中|水脉高低处处通|黄石一溪三十里|暖风吹动稻花丛
春来闲谈竟谁同|啼鸟漫山弄暖风|章泉水生野花发|老眼古意唯此翁
结庐旧与青山对|修竹萧疏半不存|惟有亭前古梅在|暗香疏影几黄昏
轻盈似入昭阳掌|浓艳堪回照夜车|朱鸟池边传资讯|好将颜色付红蕖
世家曾览楚英雄|国破城荒万事空|唯有邮亭阶下柳|春来犹似细腰宫
西溪又是太湖西|东望龙峰路不迷|我有草堂泉石畔|十年云月梦栖栖
飞仙堂前深草青|葵花榴花红重轻|幽鸟飞来弱枝动|泓泓残雨夕阳明
学佛学仙君自悟|多愁多病我难任|兵厨酒熟青梅小|且置玄谈伴醉吟
樱桃红熟覆黄巾|分赐三宫遗内臣|拜跪酬恩归院后|金盘酪粉试尝新
草深北岭暗寒烟|白骨无人瘗九泉|留得虚名诗满箧|可怜乱后落谁边
虽无大嚼饱公卿|终是西山饿骨清|昨日醉眠秋影下|小风吹得紫须横
一夜清霜凋玉兰|坟封三尺委茅菅|鸣蛩断续精魂泣|回首荒山落月寒
纸窗寂寂网蜘蛛|风折芭蕉动碧幮|想到北窗斋榻下|石栏井上两三株
短笛轻舟水满汀|白云青草树冥冥|秋风一曲沧浪调|不是关山月下听
四畦芍药间葱花|五月春风便有涯|闾巷萧条生意少|隔墙谁信内官家
一湾碧水漾清波|野舍村居趣更多|烹鲤采薪随处乐|渔歌咏罢听樵歌
只道还家犹未还|故山书册蠹鱼残|半生不疗饥寒苦|空有诗名满世间
涧平如刬水流迟|湛碧溶溶可染衣|白石栏边人不到|月明风细一鸥飞
忙里题诗一送春|雨闲风日爱晴匀|他年定有方城梦|万柳厅前阅马人
雨过香浮杜若洲|杖藜偏似少陵游|数声啼鸟东风外|缘树晴烟何处楼
分手钱塘又一年|此心遥忆甚茫然|相逢赠尔清风柄|莫畏黄堂盛暑天
玄宫高敞碧云头|金阙千龄锁弱流|鸡唱未沉西崦月|东溟浴日紫烟浮
十载三朝野衲身|随缘拓钵未嫌贫|犹馀闲日观云树|倚杖逍遥画里人
望京楼上晚凭阑|长记居庸八月还|一段紫烟吟不尽|枉分秋色与南山
春风吹我游仙梦|梦到庐山顶上来|不记花多与花少|恍然如步紫云回
近来娇怯不胜衣|瘦损春风玉一围|落尽海棠春又暮|绿杨枝上燕于飞
扁舟临发更迟迟|无复人间富贵机|却忆少年春试日|月明携卷候彤闱
堂上笙歌醉耳红|牡丹香散一帘风|谢家鹦鹉金笼里|笑杀池边绿继翁
冷淡生涯合晚开|老天故遣雪频催|相逢唤醒平生梦|不误山翁特地来
城外城中雪半开|远峰依旧玉崔嵬|池冰绽处才如线|便有鸳鸯浮过来
双梼定起月三更|倒跨金鳌戏八纮|袖里门槌恶剌剌|德云不敢占先行
秋风湖上鳜鱼肥|明月扁舟兴欲飞|蕙带从来浑未改|江猿应识主人归
读书未把壮心降|瀹雪烹云听煮汤|浇我胸中过秦论|笑渠臧谷两忘羊
人间无处著我辈|只可飞泉藓石边|习气犹馀子虚赋|苦令猿鹤怨风烟
濂洛孤标太华斋|是谁传向入闽西|先生独坐看无极|霁月光风共一溪
鹊结巢随太岁移|蜂分房占吉时飞|好将说与青台史|社日祇凭燕子归
圣贤事业浩无疆|未易孤闻寡见穷|友善更资天下士|时推一二附南鸿
园林五月绿漫漫|雨后轻狂尚作团|夏老不知花事退|犹疑春色在栏干
近嶂远空同蔚蓝|画船不系酒微酣|疏疏灯影出烟际|隐隐人声在水南
回首江南黯澹云|蛾眉亭畔思纷纷|何因却作姑溪水|流到长江尚不分
秋风江上紫莼肥|童子携筐采掇时|独有东曹能命驾|至今此味少人知
绝世丰姿不受尘|丹霞为质玉为神|渚禽莫怪开时晚|一洗寻常草木春
雁飞不断楚天长|云路霜林级级黄|何处人烟有墟落|北风高垄散牛羊
秋入枫林霜叶零|劳劳吴楚此孤亭|阶前湖水环双碧|槛外庐山送远青
杨柳青青水满塘|荷衣初试晚风凉|偶来亭下微吟罢|试数新篁几个长
宫前唱礼鼓钟急|马上发行星斗稀|咏向风林真自得|莫春疑是舞雩归
清时无路取封侯|病卧牛衣已数秋|日月不胶时易失|感今怀昔使人愁
柏台清昼鸟声闲|影落高梧夏日寒|且喜轻阴天际敛|开门咫尺见南山
访古馀情咏绿阴|金风满径涤烦襟|静观万物生生意|契我虚灵无事心
修行到老空馀我|我是人间倔僵僧|水草东西随分过|不干名利日腾腾
诗人肝肺困雕镌|往往寿非金石坚|我独适情无杰句|化工不忌遣长年
醉头兀兀接篱斜|客宦归来赋白华|小洞方池初着意|坐看梅雨数残花
黄茅障里树苍苍|问禁先须自入乡|何事村中人尽道|狐狸休惮畏豺狼
龟山山下感麟翁|麟翁知己几时逢|自从颜孟希踪后|几人今日更希踪
数幅云笺自卷舒|试教落笔看何如|休将彤管题闲句|正要班姬续汉书
故乡风景梦依然|鱼浦窗西兔岭颠|谁道不归归未得|芙蕖窗下抱愁眠
昨夜欢声满玉堂|争言宝婺下祥光|卢家祇谓添丁喜|未识传书是女郎
刚恨平生学圣难|馀龄程课肯容悭|洛闽幸有阶梯在|精白斯心日夜攀
秋霜一夜到枯荷|奈此江南秋色何|蕲君未作一成去|同听竹窗鸿雁过
旧来菰叶已全衰|旋买新荷带藕栽|看得荷花作莲子|可怜时节被花催
今年腊月两闻雷|虩虩声从何处来|阳不闭藏先出地|下民修省可禳菑
首戴圆荷发不梳|叶舟为宅水为居|沙头聚看人如市|钓得澄江一丈鱼
问予何事在人间|却为无钱可买山|愿得旧游身早贵|大家成就一人闲
移舟水溅差差绿|倚槛风摇柄柄香|多谢浣溪人不折|雨中留得盖鸳鸯
清溪白石晓磷磷|洗露桃花两岸新|欲觅刘郎家住处|但闻鸡犬不逢人
天厌东京久自虹|舆图分豁竟难同|汉皇值此颠危日|空向南阳起卧龙
秋来日日望天晴|晓雨初收晚又阴|乡思较来千倍苦|满庭衰草候虫吟
三峨直上片云飞|飞过匡庐惹住衣|我亦朱轓暂容与|山南山北判清辉
长拟承恩老汉宫|谁知骑马出秦中|秖缘命薄应无怨|圣主何须杀画工
一别醉乡千古梦|无边尘事百年身|青山满眼花如锦|莫遣刘伶笑杀人
相呼相唤下回塘|秋水芦花一望长|万里云霄身未达|数声嘹唳送斜阳
山鸡舞破半岩云|菱叶开残野水春|应笑武都山下土|枉教明月殉佳人
冰溪溪上采芙蓉|之子何劳问赤松|客里凄凉无别物|临风一笑解双龙
松梢凉露警孤鹤|潭面北风蟠老蛟|蛟老涎腥波浪恶|独吟碎月看松梢
曲栏砌下少人窥|戏蝶游蜂忽满枝|君欲寻花须早计|只今犹是未开时
江蓠初长杜若新|紫蕙红兰洲渚春|楚天正远欲有遗|江上独行逢故人
浊酒孤灯夜未央|小楼过雨乍生凉|双星不度为何事|多少愁心寄五羊
陶公春日事西畴|不是同群沮溺流|君亦荷锄贪雨足|谁知幽意在沧洲
胡尘明越连焦土|海道温台暂翠华|西溯涛江渠叵测|不知豪杰起山家
麻姑怪我恋尘嚣|一隔仙凡道路遥|去去沧洲弄明月|倒骑黄鹤听鸾箫
火虐风饕水渍根|霜皴雪皱古苔痕|东风未肯随寒暑|又蘖清香与返魂
一听芭蕉叶上寒|鼻头倍益旧时酸|河清未遇三千岁|水手犹轻十八滩
相忆采君诗作障|自书自勘不辞劳|障成定被人争写|从此南中纸价高
寓宿春闱岁欲除|严风密雪绝双鱼|思君独步西垣里|日日含香草诏书
华表苍苍立墓门|百年翁仲至今存|行人为说尚书墓|何处流传有子孙
露委烟斜更有情|黄花紫萼太分明|只教秋色常为主|莫遣西风怨落英
径尺规圆比雪霜|昔人何事恨秋凉|珍藏箧笥未为失|更有明年夏日长
淮海风回战血腥|青原不改旧时青|中朝将士论功赏|让与江南一白丁
铁山曾照铁衣寒|南渡功名有足观|不见元丰全盛日|钱镠孙子已黄冠
功成论道息干戈|武将森森学问多|养得文风名节盛|自三代下莫能过
断续崇冈野渡傍|朔云寒日共荒凉|劫灰容易成今古|文献凋零事渺茫
二月宫莺三月花|年年裘马客京华|无端杜宇催归早|非是狂夫不忆家
月中不辨赤瑛盘|笑揽飞琼仔细看|君欲身轻成大药|莫辞多啮女唇丹
少年力学志须彊|得失由来一梦长|试问邯郸攲枕客|人间几度熟黄粱
官曹有底著迂疏|祇合江湖老钓徒|萍梗可能忘在莒|莼鲈祇有梦归吴
生纸何人写墨君|翠痕馀处白纷纷|翻疑手把孤鸾尾|扫出南山一段云
片片飞花弄晚晖|杜鹃啼血诉春归|凭谁碍断春归路|更且留连伴翠微
杏花零落燕泥香|闲立东风看夕阳|倒把凤翘搔鬓影|一双蝴蝶过东墙
青山淡淡水悠悠|有客江边孟浪游|渔父相逢欲借问|掉头吟咏不相酬
谁𣃁云根出混沦|一区玄璧重玙璠|龙香秪解供吟笔|不管春山湿黛痕
手板三时朝紫宸|天符九锡下青旻|自能鹤禁辞王位|不向高真道寡人
千花未分出梅馀|遣雪摧残计已疏|卧闻点滴如秋雨|知是东风为扫除
小葵花老因繁实|应手剪之花复然|翻笑五男多实在|不求花好事人怜
魏水扁舟去复还|春风落日叩禅关|伤心橘鹤楼头醉|不见题诗沈朗山
诗城端欲据天山|酒户犹能敌饮仙|幽事相关公事了|如屏千嶂翠连绵
属玉双飞水满塘|石炉柏子掩山房|一瓶瀑煮春风湿|只听松声意自长
繁苞嫩蕊斗年芳|昨夜东风又海棠|梅已着枝桃结子|可怜春色似河阳
亭敞轻阴望远潮|有人彩鹢驾兰桡|侍儿惯弄潇湘水|横笛一声入汉宵
曲浦弯环绕县青|一杯闲客两飘零|琵琶不语苍烟暮|山水清音著意听
龙标远在夜郎西|鼓楫扬歌下武溪|却笑伏波无猛气|水鸢何事动悲啼
露丛花发例皆迟|异品敷金不诡随|应节及时真可爱|登高且把泛瑶卮
荏苒秋光遍六街|玉妃联袂到空斋|军持满插文园露|何似华堂十二钗
风舞槐花落御沟|终南山色入城秋|门门走马徵兵急|公子笙歌醉玉楼
吴九何如黄四娘|能令诗老醉颠狂|可怜去岁花前客|戎马尘埃两鬓霜
西风淅淅动高梧|目送浮云悟卷舒|自是归心感秋色|不应高兴为鲈鱼
刍秣丰肥十二闲|笔追韩干此图间|谁描驴瘦更诗瘦|首与双肩共一山
吴淞江上白云深|一屋诗书万古心|闻说墨池鱼变化|几多翘首望甘霖
浓淡名花产蜀乡|半含风露浥新妆|娇娆不减旧时态|谁与丹青为发扬
一雨如膏五日泥|长烟不散草萋萋|殷勤分付墙边柳|为捣流莺自在啼
应为槐黄蚤著鞭|拟随雕鹗上秋天|老怀已觉功名误|只欲儿曹慰眼前
劳君载酒蒜山傍|未许春风十日狂|一曲延陵歌作剑|白杨堆里泣秋霜
薛老峰南更近西|小楼高阁与云齐|中山酒熟中元节|归去从他醉似泥
试笔山窗竹影凉|闲临小字换鹅章|定巢燕子时飞过|带得残花落纸香
今年甲子皆阴雨|九月初旬甲子晴|若道占书皆可验|何缘宝穑已秋成
少皞磨成白玉盘|六丁擎出太虚宽|青光千古称万古|留向人间此夜看
昌甫诗编成甫题|放翁文物海山知|交情生死人谁识|千古绝弦钟子期
每对梅花辄解颜|瑶林孤绝迥难攀|拟将和靖横枝句|搂入离骚大小山
月照芭蕉叶上明|小阑干外竹林清|一襟风露凉如洗|似有新秋在户庭
黄土埋香翠黛销|楚妃魂逐楚云飘|愁多自殒如花貌|岂为君王爱细腰
稍觉丝丝来万弩|如闻隐隐动千军|夜窗一霎聊堪睡|未救田家卒岁勤
轩窗缥缈起烟霞|诵诀存思白日斜|闻道昆仑有仙籍|何时青鸟送丹砂
也须插柳记巡年|东巡西民望眼穿|丹心自照清江水|却笑山阴爱一钱
制书挥就进明光|天笔批还墨尚香|草本偶然无贴改|非关臣亿怕商量
东林溪上暮云飞|宝地焚香送衲衣|行处不须劳借问|野花山鸟即禅机
一饮怀金出岭南|莲花峰下绝清甘|我来欲与流泉约|独喜廉人莫喜贪
星屏熊轼两从容|未始论功莫大功|南剑人人无剑气|宜春在在有春风
菡萏香清画舸浮|使君宁复忆扬州|都将二十四桥月|换得西湖十顷秋
白首悲来薤露歌|黄山烟树奈愁何|逢人共惜扬雄逝|唯有侯巴泪更多
海上幽居岁几更|山中一出为苍生|祇今听得孙登啸|肯向时人说姓名
玉露初团入夜清|澄江如练月如晶|无边秋色随风乱|不尽山光到水明
村落家家社酒香|杂花开尽绿阴凉|山畦是处田畴美|时有归牛带夕阳
平昔无才可致君|此生何处欲超群|今逢四海干戈动|犹得山间卧白云
春城踏踏马蹄轻|醉里归来鼓二更|月满青楼人不寐|政将新曲按银筝
华山奇石倚苍屏|下有池莲冉冉青|闻道玉人曾羽化|愿从风御出沧溟
凉月满庭清似水|匡床无寐苦难胜|闺人不见羁人况|落叶横窗蛾扑灯
新年佳节喜相重|屈指元宵五日中|雪柳巧装金胜绿|灯球斜映玉钗红
亲屈朱轓接晤言|不惭长吉赋华轩|羽毛果是冲天物|愿借扶摇上九门
札也能轻千乘国|道□无能早□讥|三十年来持戒意|于今四十已知非
谁向山阴谩刻镌|雨淋日炙隶文全|依稀记得升平事|天宝犹题十二年
万古仙岩两羽衣|一瓢秋水送将归|欲知后夜相思梦|月满空山鹤与飞
家在寒塘半掩扉|年年相望两依依|玉关此去三千里|迢递无因寄远衣
万绿丛中蹴绛裳|晓寒犹似怯春霜|却怜惠远栽莲吐|尚负庐山梦里香
万松节外有孙枝|德业文章冠一时|不惜临风寄新句|知音消得湛然诗
风回城阙夜闻笳|水转南桥万柳斜|忽见沙棠舟上月|却令游子怨离家
深浅檐花千万枝|碧纱窗外啭黄鹂|残妆含泪下帘坐|尽日伤春春不知
喜逐刍荛禁苑东|舜弦调处剩薰风|戎葵学得宫衣缬|不作人间锦样红
庾公重作镇荆州|飞鸟翩翩出石头|屡诏不来缘底事|月明清兴在南楼
银汉迢迢夜未央|清光不照合欢床|昭阳殿里嫌更短|长信宫中苦漏长
李白题诗水西寺|古木回岩楼阁风|半醒半醉游三日|红白花开山雨中
北海来归几过年|朱颜依旧照貂冠|不将一节更夷险|谁解如公耐岁寒
清漏迟迟月转廊|博山销尽水沉香|重城不锁还家梦|两夜分明到故乡
红幢翠盖插方池|中有骈花并一枝|圣泽汪洋招瑞应|小臣蝼蚁岂能私
与公同是洛阳客|今日论年皆作翁|一见此花知有感|衰颜不似旧时红
米家神俊不可遏|时学欧阳险劲书|只道叔敖无少异|岂知优态未能除
竹枝草履步苍苔|山上孤亭四牖开|烟雨濛濛溪又急|小篷时转碧滩来
倚闾双眼望边城|患难应添舐犊情|归去穹庐风雪际|团𪢮正好话无生
枫冷江皋九月霜|扁舟一夜过丹阳|兰陵美酒知何处|欲向垆头典鹔鹴
云水草亭闲自荡|风花老子动相随|如今我问徐端本|一体乾坤却画谁
少小班门学斲时|挥斤一解便称奇|而今搆得凌烟就|老大逢人说匠师
几个疏篁清复清|晓来带雨叶纵横|如何幻迹银笺上|静定无声似有声
坡翁著意赋三诗|谩说秾香已透肌|若见此花应绝倒|惜君生晚不逢时
动中不动为真戒|真定方能合祖宗|慧既升腾周法界|情缘妄幻悉消镕
人言得罪为狂疏|若论狂疏罪不无|亦既自呵还自笑|只缘骨相合崎岖
不见高人新建公|旧游脚迹己成空|当时吟弄人何在|明月清风只自同
天目岩前涧水声|绝崖荒径少人行|等闲会取楞严首|云散天空月自明
一战长驱七十城|可无馀勇替春耕|归来不作凌烟梦|只写清溪瘦影明
白下追游忆昔年|青山如画树如烟|郭家歌舞杨家酒|一度寻思一怅然
一槎荡漾向长安|历尽江山景冱寒|南北阮前人在念|中流独坐月团团
两岸芙蓉色竞红|蒹葭容易起秋风|翠禽个个求鱼食|分占枯荷瞰水中
朝来拔脚尘埃底|共访人间小有天|唤醒几年朱墨梦|胸中丘壑故依然
苏湖教法胡安定|汉代醇儒董仲舒|组绣空文麾旧习|虚无高论大新书
洛阳忽忆鲙鲈肥|便趁秋风问钓矶|犹恨季鹰辞未早|不邀二陆共船归
春深寒雨裛棠梨|坐对秾妆思转迷|风动叶声山犬吠|却疑人到石桥西
池阳风物似长沙|第一名山是九华|输与能诗宋文学|芙蓉影里岸乌纱
青山不改黛螺春|孤合娉婷是女神|一脔秋光半匣水|人间多少热忙人
熊罴多力不如君|曾向沙场作虎贲|战败不愁无矢刃|奇松拔取扫千军
石上生梅老未枯|著花虽少更敷腴|要须邻老深调护|莫遣儿童纵牧刍
东华银榜丽卿云|资善新开列近臣|昨夜清台占上瑞|乐章已奏月重轮
无心检点笔头春|疏懒从教到十分|留取半生挥翰手|崖前无事学耕云
锦标夺得有谁争|跪向君王自报名|宣索宫花亲自插|连呼万岁两三声
临别哦诗比赠兰|圣贤学问贵先难|归与休用嗟离索|来岁时时到岁寒
竹如鹤脚瘦交加|惊识英英玉露沙|一见已知仙骨健|高于越箭更无差
师相平章误我朝|千秋万古恨难销|萧墙祸起非今日|不赏军功在断桥
七十春秋雪满颠|都缘子侄苦忧煎|老人在世无多日|愿乞安心了暮年
二子追凉古寺东|阴阴绿叶散清风|荜门蜗舍日亭午|试问此风同不同
文章巧与世相违|身后新恩事巳非|不及萋萋原上草|一番春雨绿如衣
朔雪蛮烟总备尝|白头才到荔枝乡|浮云不阻怀贤意|得扫寒芜拜紫阳
画图愁见貌如花|胡骑丛中度雪沙|万里毡房明月夜|谁知思汉泣琵琶
佛火渔灯渐寂寥|推篷起坐已中宵|夜来极浦滩头急|知入西泠第几桥
嗟君此去意如何|一道苍生望抚摩|往事已非空浩叹|功名岂为杀人多
耸壑松林逾百尺|几年培植至今存|可怜一旦成薪槱|曾见曾高长子孙
江湖归不及花时|空绕扶疏绿玉枝|夜直去年看蓓蕾|昼眠今日对纷披
山上白云山下溪|雨馀石磴静无泥|幽禽不管兴亡事|尽日林间自在啼
明年丹诏下枫宸|定有英材起海濒|勉取梁公旧衣钵|从今人说两庚辰
芙蓉骚客空留怨|芍药诗家只寄情|谁似天才李山甫|牡丹属思亦纵横
罗浮仙子玉为容|移入宫墙便不同|应为岁寒心事好|天将朱紫答元功
九月西风未肯凉|信知时节类炎荒|骚人不念天涯远|只爱青山对碧湘
卷帘贪看翠眉颦|弱质纤纤最可人|京兆曾怜新样好|几回描画恐难真
登瀛忝继唐词客|补郡仍陪汉望郎|政事将何攀邵杜|声名空贵蹑王杨
堂前松竹挺千军|堂外青山万马群|横策时来按文阵|要须笔力起风云
空教罗绮上西楼|白雾蒙蒙意未休|千里不能知变态|一年草草又中秋
堪叹诗翁酒兴豪|醉馀犹复一登高|西风抵死相摇撼|争奈儒冠裹得牢
此画良真李伯时|形容飞动卒难诗|但将元祐苏黄作|开卷焚香朗诵之
行令玄冥不敢温|一天雪重压江村|我惭白雪翻巴曲|天为黄茆洗瘴昏
留公无计奈公何|外国中朝属望多|此日同为太行赋|几时重和庆云歌
梨花素脸髻盘龙|南国娇娃乍入宫|无奈胡姬皆笑倒|乱将脂粉与添红
小露垂梢雨压竿|真成滴泪不曾乾|问渠何事能哀甚|屈杀蛙泥笋一攒
惊残晓梦语啾啾|频唤移篙看石头|已过徐州元不觉|依前不得上黄楼
银烛千枝插树头|烛光花气半空浮|人间富贵真珠室|天上通明白玉楼
桂花飘尽菊花黄|闲对芳丛静爱香|堂下草深须一丈|会看春意满池塘
白云垂柳露毵毵|听彻金鸡月满潭|千里汴堤尘拍面|梦从淮左过江南
白浪差差沮我南|祗成重酿破风帆|半生感慨轻儿女|翻笑江州泪湿衫
小舆升殿掌钧台|不免无憀却忆回|应恨被他何胤误|悔先容易出山来
济川终望拯湮沉|喜捧清词浣俗襟|唯恨吟归沧海去|泣珠何计报恩深
安石榴花栀子齐|秣陵城下听莺啼|相思只隔长江水|人倚高楼震泽西
自著青蓑久离群|羞将龙剑远从军|雨苗已得邻人惜|烟草常令稚子耘
今日喜时闻喜鹊|昨宵灯下拜灯花|焚香出户迎潘岳|不羡牵牛织女家
玉堂视草屋三间|尽日鳌峰相对闲|身遇太平铃索静|题名篆毕又南还
大患都缘有此身|笑看身外假为真|梦中更作西湖梦|谁谓先生不到闽
缭绕香花覆玉幢|瑶坛夜醮礼虚皇|可怜今夕长春殿|坐听经声月转廊
玉馆朱城柳陌斜|宋京灯月散烟花|门外香车若流水|不知青鸟向谁家
石楠叶落小池清|独下平桥弄扇行|倚日绿云无觅处|不如归去两三声
报道君乘六月潮|在齐端可比闻韶|探汤剧暑不易度|应喜南云瞻玉霄
酒漉乌中不用𥬠|醉来身外更何求|黄花栗里秋光满|好是无心见督邮
旧笺虫介甘温性|樽俎风流每策勋|况复𫗦糟小酲后|眼中群品此其君
玲珑翠网隔尘埃|鉴里双鸾挂宝台|睡起日高花影转|玉盘香篆半成灰
磨汤渍酒重分携|景霁风和二月时|莫忘天津别君处|黄梅庭下半离披
紫绡挥断泪阑干|窗下秦筝独自弹|三月梨花风又雨|小楼燕子怯春寒
安石风流无奈何|欲将赤骥换青娥|不辞便送东山去|临老何人与唱歌
列岫盈窗紫翠屯|孤烟时起瀼西村|日长幽鸟如琴筑|院院松萝静掩门
水郭江村不受尘|惟将石竹伴闲身|玲珑漏月看云骨|潇洒含风对玉人
桐江树色绿如衣|上接晴岚护石扉|人世浮埃三十丈|西风吹不到渔矶
金碧相辉跨杳冥|凭高伫目记吾曾|劝君试倚栏干望|愧我今无脚力登
凋尽朱颜白尽头|神仙富贵两悠悠|胡尘遮断阳关路|空听琵琶奏石州
高标矗起幻空晴|一抹连天彷赤城|云华夫人初出幰|青鬟簇拥尽携琼
渺渺江南道路长|故乡回首勿情伤|梅花自是江南物|但看梅花即故乡
读书窗暗日西斜|锁棘门深噪晚鸦|又是一番秋事了|粉黄如雪落槐花
一日东冈上几回|百重云水隔苏台|遥知别后诗无数|黄犬归时总寄来
晓起微凉病骨苏|国香和露到贫居|我今不向当门种|免被时人取次锄
欲出乡关行步迟|此生无复却回时|千冤万恨何人见|唯有空山鸟兽知
欢乐平生自纵心|武王兵起势难任|自兹宗社倾危后|方悟当时酷暴深
三日湖云不肯晴|四山冥晦与川平|系船汀树无人语|卧听波涛澒洞声
光霁丰标今寂灭|灵明根性讵消磨|夜来一段佳风月|不见尧夫只见窝
坐对东林月一钩|寒光皎皎近清秋|当年心事今何在|碌碌那堪日下流
天风一埽暮云开|收拾群仙共酒杯|但指今宵是新月|不知曾照古人来
金粟钗头次第多|起看缺月带斜河|悬知瑞草桥边夜|笑指灯花说老坡
空令小妇怨辽阳|只隔风烟一水长|不道天河才咫尺|双星夜夜永相望
试看汲古几何深|犹有馀波慰渴心|谁把石栏移便坐|并邻又得一繁钦
一会灵山本宛然|因师又见别逢禅|吾庵钟鼓原无恙|共看炉前一炷烟
江南处处烽烟起|海上年年御酒来|如此烽烟如此酒|老夫怀抱几时开
风将好梦到兰亭|惊觉虚檐九子铃|老眼醒来无着处|倚楼检校树头青
若无交友可忘年|馈岁何由得酒泉|不是骚人太多事|定无家酿与吟篇
发挥泉石有新图|西蜀蟆颐得尔无|暂作钓璜溪上客|溪神何必问贤愚
祖功宗德启隆熙|严配交修太室祠|圭币荐诚知顾享|本支锡羡固邦基
暖风吹雨点宫衣|又见桃花满树飞|忆昨未央春睡里|桑园蚕屋梦家归
美人睡起不奈愁|弄粉调朱只谩羞|闲倚绿窗春昼静|双鸾飞上玉搔头
疏疏杨柳拂平沙|白鹭缡褷立水涯|徙倚阑干吟未稳|澹云笼月落谁家
君王圣母与天通|预建慈宁广内中|果庆回銮功已就|纂修事实示无穷
海棠西畔石榴东|的的寒花映晚空|旧迹渐沦忘不得|苍苔翻恨落英红
社日年年会饮同|东原西埭鼓冬冬|无人不是桃花面|笑杀河阳树上红
遥睇前峰已出奇|从今便合办新诗|山灵似是知予意|拥翠来迎步步移
客中草草过清明|寒袭罗衣雨又晴|梦觉画楼春寂寂|海棠枝上有啼莺
绮窗垂柳影婆娑|长日花砖未肯过|六院不通人语寂|一双缡鹆巧言多
周家有粟及鳏孤|甘作阳山两饿夫|岂是不知天命改|君臣大义未应无
篙师叫怒破涛泷|水石如钟自击撞|欲识人间奇险处|但从歙浦过桐江
欲知吾祖庆源深|山下龟泉色更澄|况有西枢铭志在|吾诗正好刻碑阴
轻阴催雨湿汀沙|山崦寒生一倍加|好事肯同杯酒咏|绿娇红小是谁花
君向洞庭看秋色|软琉璃地黄金国|兴来题破晓霜天|七十二峰几点墨
乌鹊翩翩竞羽毛|南飞无树过良宵|就中管得他人事|秪与天孙倩作桥
明圣微茫报晓钟|禅栖于此证南宗|何人钓罢前溪月|长笑天南第一峰
乍觉生风喜雨凉|农家得地发田穰|却缘暑退秋光满|点滴高梧似漏长
雉扇双分识圣颜|紫宸上合正催班|退朝花底纷归骑|春在金门万柳间
禺迹茫茫万里天|望中皆我旧山川|谁将淮水分南北|直到幽燕始是边
丑夜城头烈炬红|数声笳起戍楼空|江山如旧豪华去|无食无衣一病翁
晓出西城又向西|人家尽处有招提|绿阴不隔红尘路|时见行人驻马蹄
与君形影分吴越|玉枕经年对离别|登台北望烟雨深|回身泣向寥天月
急雨斜风一夜狂|客衾愁枕五更长|问君个里情怀恶|不听鹃啼也断肠
新松泱莽护寒塘|断雁时依病鹤藏|未向空林怨萧瑟|西风吹起自成行
原尘勃勃草全稀|林木炎炎鸟不飞|纵酒须逃十日饮|乘风那挂一𫄨衣
壮年吟啸巢由月|晚节吹嘘尧舜风|两鬓苍苍尘满眼|东人犹未识髯公
气禀中央色自庄|丹心展尽只输香|自知不结和羹实|合作山家澹泊装
此君风度固萧然|谁解招邀到此轩|要识维摩真面目|支离瘦骨寂无言
陟径幽园独杖藜|幽襟默与好风期|欲知何处思君切|正对红团野杏时
晚来诸卒竞欢呼|籴得香粳一斗馀|拾荻为薪煮江水|就船沽酒吃鳊鱼
月黑村空夜半时|操戈暴客苦相追|也知不但因胠箧|欲乞萧萧暮雨诗
吴王宫殿作飞尘|野鸟幽花各自春|料得寒溪暄笑日|也曾惊动武昌人
黄金未变千丝柳|白日初迟百刻香|圣主本无声色惑|宫花不用妒新妆
揽衣忙趁到斋钟|天际初阳照面红|不是羸骖鞭不进|驼车一行截街东
柳条处处线毵毵|只在离亭便不堪|几度看花并送客|暖风晴雨到江南
湘君谁识是皇英|占得君山冷淡青|月满湖平相照处|姮娥应得见娉婷
小桥路入野僧家|山犬眠莎向日斜|庭户几时风雨横|粉墙压倒佛桑花
廿年不踏琳湖路|修竹依肰旧日清|醉后错疑湖水上|东风吹落鹧鸪声
晴色微开远近山|倚篷闲看鸟回还|数声柔橹苍茫外|又载吾伊过别湾
麦长绿须桑蕾黄|百禽调舌百花香|今年笑里逢春色|笑里逢春有几场
逃空劫外已苍然|玩水观山得几年|闻说听经曾肯首|老来无力补青天
鸳瓦铺霜朔吹高|画堂歌管醉香醪|小春特地风光好|艳粉娇红看小桃
金粟蟠心玉作团|渊明千古寄高寒|苦无嘉客同清赏|终日凭栏尽自看
忠万楼中南北望|南州烟水北州云|两州何事偏相忆|各是笼禽作使君
苦节劳形守法威|幸逢知识决玄微|慧灯初照昏衢朗|唯报自亲二不归
曾向毗陵怨别离|十年重见不胜悲|相看共有江州泪|湿尽青衫是此时
圣贤事业在心槃|禹稷颜回岂异观|世故波澜同起灭|姓名千古要清寒
故人西辞黄鹤楼|烟花三月下扬州|孤帆远影碧山尽|唯见长江天际流
久戍蕃兵已念家|将军何不奏胡家|今朝忽报严围解|白雪纷纷亦散花
虽有莲荷浸屋东|暑烦睡过一陂红|秋来人意稍苏醒|似惜霜前零乱风
一路翠烟垂柳驿|满川红雨落花村|云随钓艇归渔浦|潮送沙鸥入店门
䴙鹈泉上髑髅残|满地黄云覆草寒|遇得花枝那忍弃|弃时容易遇时难
股大如腰立已忧|不须登阁始三休|道人尊足元无病|莫取形骸向里求
间关得侣情尤重|冷淡论交味更长|纵使出门还有碍|几多世路险羊肠
群盗纵横藉将才|纷纷白骨葬黄埃|阿谁腾上胡儿骑|却引残军入塞来
九日潭空龙独眠|三春雷雨建阳天|荔枝花发啼黄鸟|闽海迢遥望日边
女子有家难恋汝|外甥似舅岂忘渠|春风万里空相忆|但愿平安数寄书
故岁犹长新岁晚|东君破腊便回春|花枝稍稍暗红上|已觉轻寒不著人
水痕清浅雪初消|望过湖边第一桥|处士不来花自发|空山鹤去晚萧萧
方山忽断两崖开|中有苍河自北来|行出山门俱不见|玉龙翻作地中雷
天外银蟾才一半|痴人要了末后段|忽然些子黑云来|两眼依然似瞎汉
杨柳萧萧梦不成|高楼微月夜深情|可怜昔日擅歌舞|却向西宫听漏声
金马可堪充铁马|铁牛那是粪金牛|虚名岂得为时用|足致天兵下益州
未观健笔龙蛇走|拾得残篇绮思新|语带烟霞含劲气|解龟谁醉谪仙人
负担行歌过古坟|故妻犹是饭王孙|他年一见呼同载|不念前情念后恩
空阶泫露竹漙漙|酒气微清枕簟寒|茶灶半消烟乍起|一钩残月碧阑干
台名何事只宜春|山色无时不可人|不用烟花费妆点|尽教刊落尽嶙峋
会稽太守出清朝|进逐扬镳过灞桥|想见相思浙江夜|月明酒醒卧闻箫
六户虚凝湛不摇|从教尘世自喧嚣|阶前尽日无人到|只有闲云伴寂寥
莫道秋江离别难|舟船明日是长安|吴姬缓舞留君醉|随意青枫白露寒
风雨疏蓬共不眠|可怜此志在希贤|谁能万一朱夫子|林范何劳远接联
二妙凋零笔法空|忽惊云海戏群鸿|清诗不敢私囊箧|人道黄门有父风
小雨生凉挽未回|只愁残暑闷风雷|老人端坐气如缕|更进先生雨一杯
点破秋光数叶荷|水清时见小鱼过|渟涵风露三更足|收拾江湖万顷多
年来户外故人疏|惭愧新词解起予|贺监本家明与越|扁舟来访问何如
桃花烂熳春溪暖|紫玉箫沉月树昏|未觉台中光景晚|人间归去见来孙
道院由来不浪传|两衙封印日萧然|绝无争讼烦刑禁|赢得工夫弄简编
岳麓山川藉贲光|千年吾道见朱张|何时杖履沅湘外|同向南山语对床
有两龙驹慰陆沈|四年河海每关心|今朝款段聊乘兴|矍铄犹堪寄好音
叔度相逢鄞水前|山城日落起孤烟|微名奔走成何事|不向山中结白莲
草枯蓬断正纷纷|翠干排檐不改阴|自是孤根难挫抑|骄霜傲雪本无心
雨洗尘沙不受侵|短篱横圃带秋阴|城居不改山林味|世上何人识苦心
厂头若个印南宗|行脚千山总不逢|惟有乌藤知此意|寒厓自挂一株松
春晖云罅漏微明|趁暖游蜂体态轻|溪上闭门车马静|柳风不动绿波平
绿林红树石峥嵘|有客携琴访友生|今夜西轩风月好|殷勤为我鼓商声
不肯云林伴冷凄|疏山归谒矮阇梨|非枯桩句如明白|会要重来摩伏犀
柳色河桥更几春|惊心南北苦迷津|维摩病室重相见|疑是天涯梦里身
冰泮榆关柳未丝|殷勤羌笛陇头吹|西风莫带边愁至|连日深闺懒画眉
江夏童年已拜郎|殿前扶侍有辉光|冶城高会群公在|白首山林引目长
浮空飐飐飘苍雪|倚石翩翩舞翠涛|林下唤醒湘水梦|凤凰飞下九天高
道子粗豪故有神|精微仍数李公麟|何当扫尽铅华态|貌得乾坤万古真
老僧拂榻人不知|独与清风事来去|朝昏宴坐向轩中|此身便是清风主
穷檐阴合翳松萝|迎送都无白玉珂|从此只知田野事|山人溪叟日相过
沟水泠泠草树香|独穿支径入垂杨|荠花满地无人见|唯有山蜂度短墙
容南老守几时回|更拚重看江上梅|便热藤笙犹可漆|未寒筒布会须裁
全体江梅腊里芳|紫绵新拂汉宫妆|临川借得江梅句|倾国天教抵死香
午阴篱落小裴回|底许清香鼻观来|定自霜台风力峻|故教霜菊暑中开
东华光景俨南华|六合风花属我家|试上云楼足清赏|与君长醉赤城霞
穿针楼上闭秋烟|织女佳期又隔年|斜笛夜深吹不落|一条银汉挂秋天
南山遥对菊花开|欲采无人为举杯|纵说柴桑贫谢客|何曾不许白衣来
落花高下弄菲菲|多少离愁付笛吹|别后故人休忘却|与君重赋渭城诗
薤叶青青间缘莎|争妍竞秀满平坡|春深不改蒙茸色|自是恩承雨露多
绿章夜奏玉皇家|八载奇勋信可夸|待得九重丹诏下|共君握手看梅花
谢病归来少识邻|枕流漱石隔嚣尘|惭无白酒堪为醉|赖有青山肯寄贫
重开幕府试雕戈|七哨功成献凯歌|借问凌烟谁第一|汉家剑履赐萧何
尽日高斋听雨眠|数声春燕语梁边|旧矶水涨知多少|一夜清江阻钓船
奸细纷纷遍群国|丹阳奸细获偏多|舟人鱼子应回避|贾客胡商孰敢过
倚天栉栉万楼棚|圣代规模若化成|如许金汤尚资盗|古来李绩胜长城
三年四度到鹅湖|山水娱人道不孤|最是可人快心目|晓风残月弄菰蒲
篱槿花开柿叶丹|土沟东去过牛栏|草烟漠漠天将暮|布褐萧萧客正寒
村獒奋迅出篱笆|欲吠还休唤可拿|不是忘机太驯狎|那回曾宿那人家
断云流水孤山路|看得春风几树花|骑马归来城郭是|月明箫管起谁家
栽桑插柳展沟塍|共趁清明力倍增|分得这般穷伎俩|却应苦行过于僧
绝交久是孔方兄|赊得村醪小款迎|君岂真无食肉相|夜来蔬笋太僧清
已闻黎火烧蛮村|更报闽航啸海门|坊市近来多夜禁|无人攘鬼赛梨园
天阴篱外夕寒生|寒食东风野水明|无限满船商客语|柳花时节故乡情
双膝过颐顶在肩|四邻知姓不知年|卧驱鸟雀惜禾黍|犹恐诸孙无社钱
无数尘埃一病身|不蒙湔拂几经旬|政须皂荚相料理|可笑梁州阴子春
亨衢进补华虫衮|暮景归调姹女炉|此老笔端今或有|乾淳蹉了后来无
千岁蟾蜍犹得仙|百年枸杞足延命|也须点铁自成金|未信磨砖能作镜
细细鳞鳞引蔓长|暖风帘幕燕飞忙|吟边多谢司花女|新织一机黄锦香
百轮灯里七香车|大道红楼斗丽华|落尽越王台上月|不知春色在谁家
野吟诗句出天成|景物如云眼底生|白石江头乌桕树|夕阳疏雨鹁鸠声
直道从来自不容|断碑千载尚尘封|潼关关下坟三尺|清节高于太华峰
城头鼓鼜雨凄凄|溪子牵船上恶溪|会有行人回首处|两边枫树郭公啼
一簇莲灯亦可观|隔墙箫鼓二更残|平生未识繁华事|旋借宣和国史看
年年病里度秋风|双鬓萧萧对转蓬|今日邻家闻玉笛|不堪吹入思悲翁
黄华寒倚石嶙峋|画幅萧闲见写真|风雪独逢卢处士|江湖犹忆郭山人
蜂儿园里香尘细|燕子楼中宝瑟斜|惟有天知太平事|乞倾东海洗胡沙
晴云晴树习朝晖|野寺疏钟宿鸟飞|日出湖南望湖北|春江烟里几人稀
酷爱日长萤可聚|几人如古惜分阴|胸中万顷清凉地|莫遣俗尘乘间侵
年年春草上亭基|父老犹能说左司|寂寞当时修禊处|一间老屋两残碑
早过长信报平安|晚向昭阳效合欢|天上只夸频送喜|不知双翅落金丸
沙岸萦回一水通|补陀仙子静相逢|缟衣不染人间色|寂寞清香度晓风
群山一带碧嵯峨|上有群仙日夜过|洞府深沈人不到|时闻岩壁洞仙歌
老我于今幸有孙|前人积德至今存|馀生倘遂归田计|教育犹思淑后昆
欲知黄鹤山中客|便是芙蓉室里僧|不比妙高穷老圃|堆豗懵懂百无能
今岁看书眼觉昏|忆君待酒只销魂|临漳姑孰五千里|怀抱何时得再论
草生荒径没靴深|寂寂危亭藓晕侵|翠辇不来知几夏|野禽啼暝古松林
我爱谢家双玉树|双凌云日散光辉|伫看北极随鹓鹭|倘念南山老蕨薇
海水桑田欲变时|风涛翻覆沸天池|鲸吞蛟斗波成血|深涧游鱼乐不知
须知世乱身难保|莫喜天晴菊并开|长短此身长是客|黄花更助白头催
莫道车裘事亦轻|仲由勇义乃能行|欲知共敝为难易|试把车裘验世情
万国笙歌醉太平|倚天楼殿月分明|云中乱拍禄山舞|风过重峦下笑声
函谷关中富列侯|黄童亦僭上卿谋|此时园绮犹年少|甘隐商山到白头
精思亭上李文饶|且袖经纶镇海潮|相业从容龙尾道|唐家复数中兴朝
转食胶胶扰扰间|林泉高步未容攀|兴来尚有平生履|管领东南到处山
沼花惟有荷花红|卿比荷花又不同|爱得花开将结子|再三珍重五更风
别后吟髭半染霜|襟怀无复旧时狂|琳宫梵宇金台下|回想清游是梦乡
东篱遥见喜悠然|况在风烟咫尺间|满劝银杯留客醉|夕阳佳处鸟飞还
地上空虚总是天|此中那复计中边|好将天体为心体|体得纯全自浩然
钟声惊散树头鸦|窗户微明月影斜|镜里衰颜随节换|数茎白发映乌纱
空林急雨暗苍烟|松下寒泉落涧泉|满耳尘埃湔洗尽|道人中夜不知眠
峻石巉岩骨貌粗|蓬蓬荒草鬓模糊|我来未必曾相识|见说依稀似小姑
平生嘿识玩诗昌|对客挥毫底未忘|祇恐韩陵读碑客|诮君草草诮吾狂
翠壁丹厓淡夕曛|往来麋鹿自成群|仙家住在空青外|只隔桃花一片云
梭掷流年歌踏踏|为笑池蛙长阁阁|一枝分得万山秋|更笑南飞绕三匝
三板桥通曲涧中|夹池山雨度惊鸿|桥西屐齿频相过|不是诗翁即醉翁
浓云忽雨散秋声|屋壁斜捎沟浍盈|一阵西南风截断|月华且让夕阳明
豫溪春雨江湖平|苍壁洲边春草生|吏民出郭自归去|草间流水随君行
崦里桃花逢女冠|林间杏叶落仙坛|老人方授上清箓|夜听步虚山月寒
彩霞为羽日为冠|啼破桃都五夜寒|似向蓬莱宫里见|春声晓殿簇鹓鸾
眼中爱竹只数根|他时留取双文樽|除却酒徒与渔父|春风长日不开门
人间爵禄颂公难|自有家传一品官|己亥年生逢己亥|从今甲子别开端
东廓惟应更有西|兼愁南北规尘迷|廓清直到廓然处|一握清风老手题
澄鲜无地著楼居|自惜娉婷镜碧虚|青女不知华玉煖|绿扶绰约翠霞裾
腰悬锦带佩吴钩|走马曾防玉塞秋|莫笑关西将家子|秪将诗思入凉州
海内称诗谁大名|汉庭方重汝南生|蓟门禅客同今夕|碧落空歌万里情
邂逅相逢兴独豪|平原十日醉葡萄|风前忽奏阳关曲|别泪千行堕宝刀
绕堤翠柳忘忧草|夹岸红葵安石榴|御水一沟清彻底|晚凉时泛小龙舟
青山如主复如宾|相对无言意自真|富贵不应忘此味|从来世上少闲人
好雨初晴两岸风|一溪春涨泛桃红|夕阳欲坠江亭晚|卧看渔师拾钓筒
管领寒溪揖怪峰|径穿钜竹绿阴浓|幽人去后无猿鹤|冷落亭台湿藓封
柳阴嫩绿藏莺语|花径馀香著燕泥|南亩十分农事好|平畴野水称耕犁
发挥有待天须靳|隐显人间未得知|翰林主人工墨客|它年稚子亦能诗
别来久不见山阴|想象高秋玉雪襟|大手文章劳撰述|百年复见圣贤心
翠滴溪桥水冱澄|更深斜月映寒星|巉岩何代点头石|卧听高人夜读经
九夜渐晴天渐光|十一月华明似霜|纷纷弦管踏灯去|陌上绮罗空断肠
熟梅天气昼阴阴|帘捲湘筠一径深|十二阑干閒倚遍|晚来多少水云心
学道先须不要痴|痴心未了转狐疑|迷云头上黑如墨|白日茫茫几个知
昔有乡贤阳道州|亦闻比近有松楸|新阡便合开三径|同气相求好并游
碧湖老子识朝贤|白璧明珠有此篇|青眼相看岂虚语|不妨收是买山钱
晏子传书久达家|诸孙亲果任喧哗|慇勤寄语青灯伴|逐日新功好倍加
春泉㶁㶁流青玉|晚岫层层障碧云|习静仙居忘日月|不知谁是紫阳君
三亩谁同荷篑心|一瓢聊隐在山阴|晚来醉倒柴桑酒|不省门前春水深
谁识当年老令威|去家千载尚知归|交游散尽邻人少|只有诸峰绕四围
凤节霓旌拥万神|五云车骑驾龙麟|腰闲独佩黄金箓|元是瑶宫第一人
闲伴晓云笼浅濑|半和秋雨羃寒沙|溶溶泄泄拖轻素|遮尽渔蓑与钓槎
闲拈红叶欲题诗|待得诗成又懒题|心事不随流水去|月明人在赤桥西
雁门泉水热于汤|清净源从古道场|应笑骊山山下水|至今犹带粉脂香
山前抹出连云树|窗外拖来带月枝|数点塞鸿相伴好|一声羌笛不须吹
初受遥山献画图|忽然卷去淡如无|莫欺老眼犹明在|和雾和烟数得渠
几年今复过名山|石磴苔深鸟道宽|万壑行云千里树|尘寰俯瞰倚危栏
修行缘识近宗师|妄想真空各自持|慕道终来归正法|无穷方寸莫教痴
高槐遥借隔林青|树里鸣蝉乍可听|记得年年当此日|一般流响过闲庭
湖水澄清江水浑|江烟湖霭易黄昏|请看湖口江心月|一片寒光照县门
风潮每夜送馀音|身在高山意转深|颇怪松吹多别调|凄凄尽作水龙吟
海上扶舆淑气融|笔峰晴削倚层空|彩烟时拂彤云里|黼黻裁成总化工
针线秋灯淡翠蛾|同心花样费描摩|明宵相赠今宵办|莫误欢期夕渡河
春色醺人苦不禁|蹇驴驮醉晚骎骎|江花江草诗千首|老尽平生用世心
苍然五鬣东海来|直干参天不可回|堂上不闻金石韵|空中时听殷晴雷
雷塘无限白杨花|寒食西风集暮鸦|莫向旧堤窥柳色|春锄争上玉钩斜
黄菊初花未有霜|锦袍归带御炉香|自缘白首怀桑梓|不为莼鲈忆故乡
老稚欢呼南北街|争看前日令君来|看花不比玄都观|尽是当时手自栽
华发仙翁共奕棋|樵柯烂尽忘归时|洞中日月迟如此|世上荣枯讵得知
标格清奇压众葩|数枝频到士元家|情知老大花应笑|强饮从教醉眼斜
窈窕文溪近武山|年年春早玉葩繁|南平进士北京客|常对新图忆故园
一室林间绝垢氛|九茎当户秀芝云|好风昼日便清梦|莫使人书白练裙
世上无人可立谈|眼前只有此君堪|当年借得谁家宅|疑是今来屏俗庵
春望望江江水流|柳条难繫木兰舟|侬今欲采蘼芜去|忽漫相逢拾翠洲
宜春苑里占春多|烂熳红霞发早柯|却忆禁林成径处|云扶步辇一经过
风捲黄河两岸沙|中流艇子一时斜|故园柳絮应飞尽|河北行人见雪花
新柳丝丝点落梅|莫愁湖上暮潮回|春光依旧江乡好|还向南朝寺里来
丹桂迎风蓓蕾开|摘来斜插竟相偎|清香不与群芳并|仙种原从月里来
身在山中不识山|何人泼墨寄柴关|雪深最好无蹊径|竟入长松大壑间
天气年年只么新|官忙不似旧闲身|油车画舫西湖闹|可惜埋头典却春
灯欲残时酒半消|断砧疏雨共无憀|老来万事浑非昔|惟有诗情似灞桥
三尺纤盈已自妍|垂丝风外系流年|祇愁修干亭亭日|听得莺声不忍眠
黄梅瓤熟无多日|玉露催秋月屡弦|但使看花留老眼|不愁春色恼人偏
婺女躔分处士星|楚波宋焰有馀清|何缘红粉孤山吊|技痒千名岂令名
西风吹老锦岩春|遗迹荒凉此水滨|云气不遮西望眼|青山刚对独归人
大溪溪上清风屋|小草幽花分外香|白鹤一群飞不定|万株树下读书床
长安大道竹林西|李白寻僧花下迷|举杯恰对青天月|槛外惊传碧玉蹄
短棹归来月满川|洞云多在水声边|悔将白日淹尘土|坐对青松阅岁年
琵琶洲上人行绝|干越亭中客思多|月满秋江山冷落|不知谁问夜如何
一溪烟水背孤城|洗钵归来落日晴|几忆支公旧兰若|青山如在沃州行
照管身心未是闲|祇缘除却是非难|闲心放下闲身在|面对溪流背对山
白云亲舍楚江头|安得天河着地流|惟有月明相识旧|夜来相伴倚门愁
远公相对静移舟|山似芙蓉水似油|白雀白莲堪结社|送余还过虎溪头
心地清如镜水波|官中从尔较催科|遥知此后弹冠日|随处春风趣益多
啮雪中郎妾不如|脱身无计谩相于|劝君莫射南飞雁|欲寄思乡万里书
每至关情唤奈何|茶颠较酒不争多|曼声怕到销魂处|雅诨从将换艳歌
西风挟雨过江来|水树烟村罨画开|待得夜晴窗有月|横斜祇欠数枝梅
燕子来时人送客|不堪离别泪沾衣|如今为客秋风里|更向人家送燕归
冰纹冰簟传韩子|螫手花蛇说柳州|欲问七年蕲水艾|不知民病几时瘳
灵山未见见龟山|且捲诗书子细看|春日幸从年后暖|春风须带腊前寒
春日每颁宽大诏|天公意与圣人同|故于半载焦枯后|一雨聊资土脉通
悬水掀风起白波|吕梁险势其如何|长鲸怒跋三门石|贱妾劝君无渡河
夜雨虚檐响彻明|地蒸衣润欲生云|想君渚路频回首|我亦书窗倍忆君
行觞时许按清歌|声巧佳人曲韵和|簌簌梁尘飘不住|层空仍遏彩云过
别时容易见时难|愁上心来有万端|传语不如亲会面|临行欲发又盘桓
希贤希圣事何如|顽钝之资费琢磨|素服前言焉敢惰|但怜来日苦无多
草荒故苑几春风|尚想花开春树红|欲问当时马王事|寂寥残照野亭中
江上青峰宿雨开|江头归使日南来|登高欲访平安字|二月衡阳雁已回
会稽之南罗浮北|中有大梁神仙宅|瀑流今占挂长虹|泻下银河数千尺
闻道仙人萼绿华|曾来此地访仙家|青衣数十随行处|环佩纷纷香雾车
数里长冈似掌平|将军战骑昔曾经|至今原上青青草|犹带英雄汗血腥
只说瓜莲并蒂生|几曾仙实见双成|却疑西母犹多事|戏作人间儿女情
村南村北雨凄凄|五庙灵宫杨柳低|十里江山和睡过|竹林深处午鸡啼
圣人传药不传火|从来火候少人知|莫将大道为儿戏|须共神仙仔细推
船尾初回转野湾|波平天净惜投竿|飞飞小蝶秋花晚|啧啧沙禽野水闲
五载诗鸣卧雪堂|暮年长啸走南荒|当时戏彩慈亲侧|岂复陈编羡范滂
楚客停桡欲问谁|白沙江草曲尘丝|生公手种殿前树|唯有花开𫛸鴂悲
冻蕊粘枝瘦欲乾|新年犹未有春看|雪花袛欲欺红紫|不道梅花也怕寒
玉岩三尺碧玲珑|入定僧迷一色功|打入无明山鬼窟|不知何日透真空
熙宁使者今何在|元祐师臣去不归|独对江山舒望眼|悠然天际见云飞
芦黄水落秋将暮|鼓翼各寻云外路|为问归飞归底处|我今亦向江南去
炳毛威骨自精神|好祝提毫点刷人|纵使不成犹胜狗|休添角翼乱天真
青袍县吏候庭参|庆罢新正酒半酣|不道并州倦游客|梦回枕上忆江南
昂然绛帻倚东阑|绝胜丹山五色翰|想得飞鸣天上去|玉皇分赐紫霞冠
长沙一月煨鞭笋|鹦鹉洲前人未知|走送烦公助汤饼|猫头突兀想穿篱
新人桥上著春衫|旧主江边侧帽檐|愿得化为红绶带|许教双凤一时衔
耳边十载聒干戈|愁死愁生两鬓皤|昨日县中人报道|新开学馆著弦歌
夜半兰房春守宫|龙膏香浥紫金筒|封绡一点春无已|几度花开不减红
瑞山花发杂青红|案牍全稀犴狱空|数片闲云窥使散|飞来庭下舞轻风
荔枝卢橘自南来|赤日黄尘驿使催|修贡谁怜飞骑远|荐新今见寝筵开
百舌解啼泥滑滑|忽成风雨落花天|城南一段春如锦|唤取诗人到酒边
西风袅袅怅离情|千里关山月独明|若到游岩栖隐处|当年泉石与谁盟
鼓盆新恨度良宵|怅望仙娥未见邀|会取天河离合意|何曾灵鹊久成桥
古寺荒凉近水涯|钟声朝暮落渔家|昔年踪迹曾经此|依旧残阳伴晚霞
纸窗破碎网蜘蛛|古铁香炉灰半无|吟得诗成无笔在|闲寻枯炭壁间书
侨居城馆复一月|楼阁虽幽风不浓|何似孤蓬洲渚外|通宵凉吹亨无穷
张辞张辞自不会|天下经书在腹内|身即腾腾处世间|心即逍遥出天外
且复江西度岁年|会须投老剑南川|日长一局枯棋罢|卧看儿童学意钱
问讯东海秦钓客|尔来闻已霸风骚|缗明饵香我知愧|愧尔一钩连六鳌
出塞书生瘦马骑|野云片片故相随|冻生耳鼻雪堪理|冷入肝肠酒强支
锦鞋裁来五色丝|千方制就欲谁衣|自惭输与天孙巧|凡女从今不下机
似鹤如云一个身|不忧家国不忧贫|拟将枕上日高睡|卖与世间荣贵人
莫道山翁老病侵|静中理得旧传琴|朝来有喜君知否|雨展芭蕉二尺心
我亦劳居算五行|三分富厚七分清|春深雨足长青草|数亩山田自可耕
碧瓦重重白石门|墓碑剥落雨苔斑|漆灯已灭精灵散|满地西风塞草寒
琅玕壁上林稍接|彷佛胎仙舞雪翎|欲识主人斋扁意|此君相对不容声
宣皇在日寺新成|万乘亲来寺里行|芳草也知无玉辇|秋风秋雨满阶生
髯何不见二年馀|落魄京尘强健无|淮上风沙尤可厌|今年我亦白髭须
天子呼来醉似泥|王孙宠遇世应希|可怜只献清平调|不说当年国步非
信手裁成任短长|密通一线透中央|看来只是旧时底|著了何妨到处行
子晋新宫倚太霞|绕湖烟火万人家|观台一面无人处|日出烟消都是花
横戈八骏战功收|夹舸双龙水面游|紫盖风云过沛上|锦帆烟月下扬州
寝甲边场泪暗流|忽看明月又逢秋|昔时双照深闺影|今夜孤悬绝塞愁
淇园一雨洗尘埃|忽变朱颜破绿苔|春夜珊瑚映灯火|丹山赤凤下瑶台
山中九锡笑无多|奇石清泉木叵罗|一捻嫣红撑午日|不知姚魏更如何
垂柳阴阴蘸碧溪|溪边钓叟坐苔矶|是非拨置纶竿外|闲看沙头白鹭飞
检点残春又一年|鼓鼙声里落花天|荒村三日无焚掠|恐是黄巾亦禁烟
洞天剑舄踏红云|流水桃花几度春|昨检金函谪仙籍|始知身是会中人
春心滴破花边露|晓梦敲回禁里钟|十二楚山何处是|御楼曾见两三峰
为虏为王尽偶然|有何羞见汉江船|停分天下犹嫌少|可要行人赠纸钱
种得筼筜日转添|东风暗绿上疏帘|近来春信知多少|屋角新梢已拂檐
一度鹊桥一度新|天河云净月欹轮|年年乞巧今还拙|影照空堂拙更真
铁弹牵丝响钓轮|鱼竿妙与易通神|莫将瓦卜欺天眼|误看凡夫作道人
密径修筠郊外居|小亭随意榜归欤|等闲早暮携筇到|池沼东头是旧庐
若向他经义已详|此难成句也何妨|昔人误点经文会|更不回头徇故常
蔓草依依网作窠|荒庭寂寂蚓能歌|人言病久须闲默|习气相攻未易诃
榆关北望阵云高|五月天风吹战袍|共说总戎王相国|十年身佩旧虔刀
维舟便上岳阳楼|风定波澜万顷秋|闻说洞庭通震泽|水应先我到苹洲
田园莽苍经春早|篱落萧条尽日风|若问经过谈笑者|不过田舍白头翁
使君投笔走风尘|一战黄金自绕身|今日汉阴烟色里|可无翻羡灌园人
柯山老人尽日闲|暖依薪炭不出山|阑风伏雨莫收拾|不念厚土何时乾
平平艮岳黍离离|拾得龙眠洗玉池|付与山僧作清供|兔毫深碗对吟诗
常得奚官剪拂齐|也思骧首一长嘶|好随便面章台去|柳色如烟路不泥
壮士如驹出渥洼|死眠牖下等虫沙|老儒细为儿郎说|名将皆因战起家
名山志业未容论|过眼青黄一度新|记得濒行珍重语|不教个字及时人
却持离泪下西轩|络纬秋声玉砌喧|行过回塘更添恨|绿荷犹自盖双鸳
窗外青山啼子规|吟魂正被酒禁持|小楼一夜雨声恶|落尽碧桃人未知
里翁犹记前朝事|五马年年上冢来|白鸟能言高桂古|黄杨合把细花开
一曲清漪濯晚霞|钓竿斜插白鸥沙|傍人借问居何处|四海五湖都是家
玉管朱弦莫急催|容听歌送十分杯|长爱夫怜第二句|请君重唱夕阳开
天妃祠前潮巳生|踏歌挝鼓送郎行|黑水洋头好风色|数过莱州五日程
可叹迂疏一老翁|岂堪床下拜梁松|明珠薏苡犹难辨|万里争教论杜龙
好古贪奇司马迁|胸中史记越山川|如今禹穴无寻处|洞锁阳明石一拳
清江长官空书来|朱玠妙笔空悠哉|恐是怕上万言书|恶嫌并命憎不才
避世移家入乱山|松风杉雨打窗寒|床头一卷麻衣易|自点松明尽夜看
锦苞初擘露华红|掌上寒光映月空|玉女之浆不忍咽|当年太华事相同
神龙妙用应天上|十雨五风时一吟|能潜能跃公知否|影对寒湫笑不禁
此妙人间各自真|天机流动静中春|谁知庭草才拈后|犹有高谈隔壁人
金榜荣名俱失尽|病身为庶更投魑|春娥慢笑无愁色|别向人家舞柘枝
一在庐陵一豫章|文忠文穆两相望|大家飞上梧桐树|自有旁人说短长
斜月鸣鸡夜未消|人家烟火共萧萧|太平不用津头问|勒马凌霜渡野桥
衰病龙钟两鬓华|荷衣弱体不胜加|空山遥夜人声绝|一点残灯落尽花
十亩荒池涨绿萍|南风不见芰荷生|隔窗赖有芭蕉叶|未负潇湘夜雨声
下视群山尽子孙|孤高直与月轮分|善财不用别峰觅|只此休时见德云
龙槛沈沈水殿清|禁门深掩断人声|吴王宴罢满宫醉|日暮水漂花出城
举室相先起五更|为翁诞日寿金觥|痴儿未识翁年甲|五十年前今夜生
春夜情浓梦觉空|烂柯不省遇仙童|人间翻手恩成怨|无怪襄王忆梦中
宝祚河宫一向清|龟鱼天篆益分明|近臣谁献登封草|五岳齐呼万岁声
本自无涯宦海游|如何杖策访田畴|太平岂是浑无象|两两耕夫话有秋
五色云中有和烟|天长地久祝斯年|太平一曲凭师唱|响彻乾坤万古传
兰如君子蕙如士|此评吾得之涪翁|有馀不足姑勿论|毕竟清幽气类同
碧海扬帆向玉京|劳劳青简赠离情|归来亲友如相谢|莫学前驱负弩行
星宿天来葱岭初|尧时九载蛇龙居|兹看窟宅一朝改|海水苏苏笑杀余
小艇悠扬只信风|岸边霜叶似花红|不同雪夜寻安道|侬自看山到剡中
地穴玲珑石炭红|土床芦簟觉春融|一窗明月江南梦|恍在重帘暖合中
子细曾看九老图|科名官职尽难如|更思吕望同君岁|犹自磻溪坐钓鱼
谁道园中少物华|桃花开尽到梨花|霏微小雨添颜色|不用人家锦障遮
舂粳入甑香炊玉|压酒鸣槽滴碎珠|甲第朱门漫豪侈|山家风味定应无
上下青山今白头|穿云入坞未能休|因君去觅仙洲路|却叹周南独滞留
一盂佳豆一编诗|两物相当请易之|若说尝来风味好|杲堂犹自略便宜
默讷虚明履趣深|蟾蜍推月照天心|松风未作寒林静|一弄无弦琴上音
婵娟一片起檐牙|影落临安十万家|丝竹管弦清夜满|何如迁客在长沙
琼柯碧叶两参差|又是西风白露时|凤鸟不来嘉实晚|小禽衔上最高枝
一路轻寒二月中|水南桃李不曾红|怪来河朔春光晚|吹过花时尚北风
久狎渔樵作往还|晓风宫殿梦催班|邻娃似与春争道|酥滴花枝彩剪幡
投不赀躯火宅中|须臾鬓雪换颜红|暮年颇欲从翁去|共过蓬莱听水风
老禅乘仗莫过身|远岫孤云见亦频|应是佛边犹怕闹|信缘须作且闲人
春草池塘梦得时|连床夜雨倍相思|阿奴碌碌真游倦|又负三三修褉期
道高德高名愈高|问佛法而吹布毛|不是寻常闲啐啄|飞出凤儿空鹊巢
白石冈头草木深|春风相与散衣襟|浮云映郭留佳气|飞鸟随人作好音
空家不解死生由|妄说轮回乱大猷|不有天民先觉老|孰开我后继前修
入山认得本来踪|识破机关境界同|水自东流山自秀|因缘只在笑谈中
万骑貔貅关塞晚|两班鹓鹭禁闱春|觉来饱食黄粱饭|却看邯郸梦里人
娄水含滋枫欲鲜|啼乌遍绕孝廉船|从他门客刘叉横|未有昌黎谀墓钱
若见子期烦问讯|二诗真可续坡仙|捷材渠似杂弦箭|涩思侬如上水船
东西吴蜀关山远|鱼来雁去两难闻|莫怪常有千行泪|只为阳台一片云
海云飞尽见冰奁|止水无声堕玉蟾|凉影满天秋袂冷|为谁遥夜独钩帘
落帆重到古铜官|长是江风阻往还|要似谪仙回舞袖|千年醉拂五松山
深逼岩扉敞庙门|灵风时动戟衣翻|禦灾捍患阴功大|玉册荣加帝者尊
深深浅浅小桃枝|苦被蛮风瘴雨欺|莫恨春工开最晚|却应孤艳落还迟
落梅秾李趁时新|枯木崖边一任春|尚爱乡音醒病耳|隔墙时有卖饧人
黄宫阳气几潜伸|玉管吹灰适报春|天子只知农事重|躬耕端的为吾民
殿阁凉生昼景长|翠烟缥渺御炉香|经帷讲罢看章疏|至昃犹闻食未遑
铁桥风景胜天台|千树万树梅花开|玉箫吹过黄岩洞|勾引长庚跨鹤来
却因理发得披文|看尽庐山笔底春|寄语可师休祝发|癞边犹有去年痕
渔阳突骑邯郸儿|酒酣并辔金鞭垂|意气即归双阙舞|雄豪复遣五陵知
三曲天开罨画屏|松风吹鬓不胜情|山城石甃无苍藓|绝爱铿然放杖声
流水波波荡远天|一波一曳陡间船|鬼谋不与人谋会|坐见通渠作涸泉
无赖春色太增情|枝枝叶叶向人倾|每愁风雨殊烦恼|却怪雨中花迥明
寄语江南皇甫庭|此行无虑隔平生|眼前漫有千行泪|水自东流月自明
只是从前疏拙身|而今结驷昔悬鹑|伯鸾老去无遗恨|独忆同操井臼人
白头老子愁底事|正坐送春无一钱|偶被黄鹂故牵引|却向绿阴窗下眠
白头憔悴未归身|羞作须江入社人|自是愁多无好句|不关诗瘦与伤春
中郎言语妙天下|曾向轩中记旧游|一尺翠珉挥染罢|冰轮夜转屋山头
隔帘花过叶初青|一段清和倚画屏|已是春风生昼寂|小楼新月更亭亭
生涯谷口子真田|诗兴门前对瀑泉|不信病来无一事|夕阳窗下理残编
俸券新同废纸收|迎宾仅有一𫄟裘|日锄幽圃君无笑|犹胜墙东学侩牛
咫尺湖光远近山|花宫长在水云间|严城晓辟门犹闭|清磬一声人自闲
今昔交游感慨生|通家孔李重含情|其如鼎水难持赠|聊借秋风一棹轻
闲来倚杖柴门口|鸟下深枝啄晚虫|周步一池销半日|十年听此鬓如蓬
忆共能书蔡少霞|良常洞口看桃花|人间诗酒耽迷了|三百年来不到家
太平天子未忘危|战将谋臣厌出师|不有匈奴频犯塞|廉颇那起汉文思
八尺将军千里骓|拔山扛鼎不妨奇|范增力尽无施处|路到乌江君自知
萋萋幽草映圜阶|羡尔逢春早意谐|此日吾生犹未泯|且歌愁句散愁怀
地偏境静人无事|雨后风柔物可情|山鸟定知琴意好|倚花浑不作春声
仙梵嬉游半日陪|岩前金碧映楼台|好山入眼看无尽|他日携樽拟再来
三白从来兆岁丰|几看瑞雪舞回风|苍龙挂阙农祥正|击壤行歌我稼同
半饥半饱随时过|无客无书尽日闲|童子贪眠呼不省|狸奴恋暖去仍还
苦无人事扰闲居|赢得终年学著书|今日欣然出门去|秋风吹意满芙蕖
夜来霜吓橘脐黄|乞与归人怀冷香|到日跨门须转却|白头不是本生娘
吾犹昔人非昔人|欲话难酬旷劫春|叶落归根他日事|只今谁与续前因
雪里相逢笑一场|淡妆不爱爱浓妆|时人只羡朱颜好|不道春风减却香
种松今世见松老|种菊常年见菊开|十一月霜花欲槁|巾车岂可更迟回
茅屋三间槿作篱|白头婆子葺冬衣|儿童饱饭黄昏后|短笛横吹唤不归
笑谈杯酒旧交中|转眼乌纱冠世雄|万里计程花下月|著鞭归去马如龙
几日商量雪不成|竹边寒得瘦棱层|秋崖老子缩如猬|撚断吟髭寸寸冰
麒麟蹙起带围赪|琬琰连旌二相名|莫怪君王重调燮|近来旸雨较分明
一自连云栈道开|杜鹃啼血溅莓苔|不如归去无人听|几个朝衣出蜀来
水秀山明仙佛国|天开地辟帝王家|欲穷胜赏人非昔|独立西风夕照斜
信手拈来世巳惊|三江滚滚笔头倾|莫将险语夸勍敌|公自无劳与若争
种传董奉术韩湘|顷刻能开锦绣香|好画团圆明月夜|中秋天色变春光
菊是去年依旧黄|风从花里过来香|杯中要作茱萸伴|更领诗人入醉乡
东风吹绽牡丹芽|漠漠轻阴护碧纱|向晓内园春色重|满栏清露湿桃花
春水方生秋又残|上流无处避风寒|杜鹃飞向东南去|怕见如今蜀道难
呼唤不曾离左右|大都相见一番难|攒眉切齿归来日|痛骂国师南北山
雨过桥根水啮沙|浮云漠漠不知家|蝉喉叫涩行人断|赤脚循溪嗅豆花
一簇沙鸥占碧波|手摇双桨叫吴歌|大罗只许诗人赋|不许诗人上大罗
月明曾约老渔翁|为伴玄真白浪中|龟枕网帘凉梦熟|洞庭春色岂无功
赤城宛转石为梁|云里振衣千仞冈|闻道台州老太守|为君先已筑丹房
去年君自信州回|斜日江亭送酒杯|犹记别时重有约|秋深日日望君来
只尺寒流千万峰|濡声寂寂暮猿空|卖船欲泛春潮雨|楚树吴云是尽中
自拜江门风月句|一回一读一沈吟|诸君弄月吟风去|风月满身江水深
束起仙翁肘后经|且参思邈枕中吟|夜来独卧寒无寐|忆杀黄䌷旧破衾
橘绿橙黄岁已秋|疏篱戢戢上牵牛|无方可已愤懑疾|属子一来开此愁
情如孙楚难除服|愁似潘安日望坟|蒿里一朝生白发|榆林万里隔黄云
绿绨小字书成印|琼函自署充华进|请罪长教圣主怜|含辞欲得君王愠
西山彷佛见松筠|日日来看色转新|闻说桃花岩石畔|读书曾有谪仙人
水寒孤棹触天文|直似乘槎去问津|纵使碧虚无限好|客星名字也愁人
稽峰倚云千仞高|澄湖倒影分秋毫|当年逸赏有馀意|徘徊不忍移轻舠
春雨江干不肯晴|大江栎岸转雷霆|山头方丈浑无事|扫地焚香看佛经
杨柳弄春藏不得|雪絮点点吹人来|轻清洁白非尘物|寄语桃杏莫相猜
靖应真人隐者流|声名往日动宸旒|功成不在飞升去|禹庙连云桧柏秋
袖却红云侍紫皇|诙谐长是困东方|乍来不识天颜笑|只道频嘘列缺光
小苏一物绝风流|竹杖芒鞋爱讨幽|招隐归来吐佳句|何时一笑共重游
凡我同盟鸥鹭群|既盟之后亦幽欣|山中芝朮香堪煮|鹤未归来空暮云
白发桐江老钓徒|清风千古汉狂奴|不知崔烈祠前过|亦向先生一拜无
二十年前具庆时|彩衣歌吹进琼卮|而今亦有如渑酒|自顾微驱欲奉谁
竹树纷纷翠欲迷|山云半敛水禽啼|何人自有清幽趣|不放扁舟过剡溪
说到双林吾爱之|况有好鸟翻相依|高枝密荫养奇翅|他日一鸣翀天飞
过水穿楼触处明|藏人带树远含清|初生欲缺虚惆怅|未必圆时即有情
菊苗新擢马兰丛|柳老吹花拂掠空|闻说先生过山去|钓丝无主系东风
一沟来自白云泉|灌得荒畦已几年|隔水园蔬半堪剪|更驱健犊垦城堧
紫气入斗肇闽学|苏文趾美眉山童|真才一出动天地|不知谁任为罗功
扫下乌儿毛样细|满箱桑叶剪青柔|大姑不似三姑巧|今岁缲丝两倍收
两月重来月又圆|寺钟惊梦五更残|此情谁遣啼鸦觉|飞过东墙代诉寒
物华年鬓两骎骎|忆别何堪动此心|乔木万株天一握|菌巢独自看秋阴
诸方口里水漉漉|一滴何如龙鼻头|涨起春溪新濯锦|触崖翻瀑浪花浮
无数金钱篱落堆|卖残寒绿赎春魁|不将苦骨霜中战|那得千红万紫来
月明深夜越来溪|撑得船回泊短堤|一片柳阴随水绿|山风吹起杜鹃啼
彭泽归来纵此身|每从醉里见天真|白衣不至浑闲事|自有寻常漉酒巾
汉王昔日定三秦|壮士东归意气新|旌旗暗度陈仓口|父老重迎灞水滨
屼屼包山倚具区|灵威曾得入旬馀|当年谋国臣何拙|不取黄金取禹书
节过霜风衮衮来|菊花寂寞晚仍开|谁云既晚何用好|为我殷勤送一杯
济南郡里多沮洳|娥皇女英汲井处|窃向池中潜圳来|浇茆畦上平流去
海阳天外已伤怀|白水墙头转自哀|却是人生难得好|两年只见哭声来
酿熟松花满瓮香|珍珠滴沥落糟床|醉乡别有闲天地|不管人间岁月忙
昨夜雨声喧菌阁|今朝花影照柴扉|正欲相邀社中客|酒家不肯当春衣
万绿枝头一叶黄|秋风恰则到林塘|晚云更作潇潇雨|拾得人间一夜凉
此去江湖路渺茫|千金岂必不垂堂|渊冰自守诗人戒|况复庭闱在异乡
桥外浣花溪水通|山人高隐在其中|一江丝竹喧天沸|争及松篁半日风
海国熊轺一纵观|凋残此日际刘宽|东风到处苏春槁|红树啼莺物色欢
妙龄徒手掇科名|发轫风云九万程|捷径何妨聊决起|通途自分且徐行
珍重君房列上卿|玄𫄸何苦远相迎|钓台细雨春山外|竿自横江水自清
有道只因频退步|谦和元自惯回光|不知已在青云上|尤更将身入众藏
积岁江门几度过|不将锦绣薄藤蓑|雪坭鸿爪他年梦|记得渔翁此放歌
二月江水清接天|杨柳隔江摇绿烟|一夜愁心似春雪|随风舞影落君前
二贤江右起联翩|洙泗支流迥有传|闻说九京英爽在|台章深悔到伊川
大壑谽谺十里宽|云庄高榭渺雄观|西天日堕馀霞绚|南嶂猿啼晓月寒
翠岩流水菊花香|竹院无尘秋昼长|一枕游仙禅定后|不知孤磬近斜阳
翁自无田望有秋|有秋翁自饱齁齁|此愁不遣吾人管|欲遣何人管此愁
远俗只凭淫祀切|多年平子固悠悠|江烟日午无箫鼓|直到如今咏四愁
晏起茶香解宿醺|阑干花气午氤氲|侍儿指点湘帘外|若个春山多白云
小舟依渡不施桡|正似闲人远世嚣|满径绿阴初睡起|坐临流水看春潮
落尽群英一见愁|只因天地雨经秋|流莺不道春光老|刬地如今调舌柔
远山如黛鬓云缄|水学鹍弦因石岩|薄暮征衣沾小雨|犹疑当日湿青衫
云阶月地一相过|未抵经年别恨多|最恨明朝洗车雨|不令回脚渡天河
一带烟沙接冷云|平林寂历夕阳昏|轻舟急桨归何处|应住山前黄叶村
太学先生善识花|得花精处却因茶|万红香里烹馀后|分送天津第一家
同为武帝一时人|忠逆分违感慨深|早信子卿归汉去|泪痕滴滴滴黄金
年来知我不如公|日日相思恨不逢|君若见时须问我|为言老子已龙钟
孤舟别后两相望|霜露凄凄落叶黄|黄鹄矶头天万里|知君何日渡潇湘
陋巷从容一事无|不因邻斗出吾庐|箪瓢岂是忘忧物|自是从容乐有馀
落日西风粳稻香|畦间散策月荒凉|谁知万顷黄云熟|行客初看插绿秧
天上星郎字子仙|结根拳石傍清泉|豨苓方入医师手|谁识仙姿解引年
貌似桃花鬓似云|销金抹额石榴裙|一派管弦齐上马|手持香瓣礼元君
红石苍田果是佳|一层山隔一层崖|先生有意看阳九|掷却微官任素怀
黄木湾前水急流|西风吹断海门秋|可怜盼盼才高绝|不及题诗燕子楼
昨夜春雷震楚山|箨龙惊觉锦斑斑|蛾眉老客禅心在|应化横江老鹤还
梅子青青荔未丹|葵丘缩戍便之官|莫言屋矮位卑甚|早晚高人振羽翰
楚楚轻衫剪薄纱|而今忆得在山家|萧娘为是亲蚕事|嗔带含香紫笑花
宜油宜酱复宜葱|熟炒堆盘放箸空|应怪辛勤营一饱|幽人元自有家风
毵毵绿发垂轻露|猎猎丹华动细风|恰似青童君欲会|俨然相向立庭中
俱为泽国朱轓守|同是冰厅白首郎|且喜朝廷忧外寄|故从书府辍班扬
四峰骈耸一峰高|好景长牵客梦劳|拙宦有年无寸补|何如赢取伯成毫
廿四番风取次来|梅花落尽杏花开|画梁无数空巢在|社雨萧萧燕未回
城下江流带夕晖|城边云树望依微|当年狱底雌雄剑|不识今从何处飞
蝶醉蜂痴一簇香|绣葩红蒂堕残芳|因嗟好德人难得|公子王孙尽断肠
为客相传在豫章|雷轰诸葛读书床|高人岂可驯龙性|归卧林丘策最长
架书狼籍粉虫残|六月之纱溅水寒|麾却如花旧拍板|茶瓶相对白蔬盘
绕屋风篁梦寐清|住山活计几时成|云根试手聊亲𣃁|安否他年数寄声
湖上青山绕郭斜|翠微深处半人家|谁知不解登临苦|醉杀犹堪藉菊花
不比前朝贡荔枝|晚菘春韭绿参差|官闲有趣无宣索|万岁君王旰食时
最爱徐生欲避秦|海天东去不通津|绝知胜似桃源境|男女同行五百人
神岛丹邱若个边|西山云日净诸天|双藤仆仆巾车引|笑杀长安双塔悬
家人小过莫轻笞|渠在渠家亦是儿|赏罚有条知痛痒|自然亲附不暌离
补天手段暂施张|不许纤尘落画堂|寄语新来双燕子|移巢别处觅雕梁
与君湖海各栖迟|一夕相逢酒百卮|醉后不知何以别|醒来唯记月明时
看竹排门爱靓深|青青不受雪霜侵|谁知倦客幽寻去|老越风波亦此心
椽烛炉香夏九旬|二千年事向谁论|人家十万春风里|尽是灵山会上人
老我曾颁万里春|怜君飞棹也浮秦|当年千佛名经里|又见西游第二人
渡了黄河又黑河|春风秋月五年过|泾阳太守如相问|更比来时白发多
新绣笼裙豆蔻花|路人笑上返金车|霓裳禁曲无人解|暗问梨园弟子家
居室要须存野意|不求轮奂炳丹青|王侯第宅他崇贵|麋鹿山林我性灵
榆叶飘零碧汉流|玉蟾珠露两清秋|仙家若有单栖恨|莫向银台半夜游
凉云晴压绿枝低|涧底珊瑚长欲齐|爱对繁阴清似洗|几回扫径独留题
眺望西山在目中|更须宽展竹篱通|残梅尚守清廉节|不嫁东君昨夜风
水后江村万木童|闲人门巷一时空|薰风六月清阴遍|好与周郎赋角弓
市朝虽近是闲官|诗句清新酒量宽|料得还家霜满地|赠袍应有故人寒
好雪相仍岁又除|丰年瑞事总堪书|未嫌款段追千骑|化作张仙跨白驴
故人漂泊客江乡|夜雨相思夜更长|经岁不来来又去|端如鸿燕递相望
西子湖头忆旧游|天涯行脚十经秋|山僧也道还山好|那怪游人易白头
侵晨命仆起随行|滴滴流泉聒耳鸣|遥望君家何处是|白云溪上小桥横
牛放平芜绿满郊|小池储水灌新苗|夜归醉共妻孥乐|不与陶朱斗富饶
踏青芳草遍天涯|惊见朱颜鬓巳华|莫笑新来双白燕|误随红雨入梨花
乌啼霜落夜漫漫|风入疏棂客枕寒|戍鼓敲残鸡乱唱|半轩明月照栏干
劳苦远行饥渴煎|霜蹄轻跑涌寒泉|如今又照骅骝影|不似当初出战年
东望乔林即翠微|鹧鸪分草引雏飞|狮峰象岭对幽寂|月出钟鸣僧未归
昔闻徐卿有二子|今喜卫家称一儿|只有九方真具眼|固应知是渥洼姿
溪南溪北燕交飞|溪上人家客未归|翠壁夜间山鸟叫|金炉烬冷水沉微
万古人心万古看|中原如此可能安|先生醉倒东篱意|得恐驱驰老病难
吾儒根本在修身|恬淡无为乐性真|此性本无尘可去|去尘犹是未离尘
可恨名存实已除|兰台芸阁复谁居|豕鱼未识应多愧|尤恐在人成蠹书
平泉庄上芙蓉湖|那畜鸳鸯五色殊|贪睡月明浑不省|绡宫偷泪几盘珠
霓裳舞罢按梁州|日日笙歌醉玉楼|一去邯郸今十载|书来又报锦城游
忠贤赴国方忧北|奸党全身却落南|祸福难从当世问|是非时有老农谈
无复颠狂似少时|逢君犹自说蛾眉|玉堂旧事君休念|两袖啼痕又送谁
里名胜母曾车止|邑号朝歌墨驭还|我领漕权来此坐|不惟自哂且赪颜
五陵公子竞豪华|桃李秾妆出绛纱|犹恨春宵难置闰|高烧银烛照琵琶
似嫌洁白太清寒|故著微红略破颜|俯仰聊同闲草木|不妨游戏住人间
嘹呖宾鸿惯惜群|瞥逢灯下气如云|停杯有意频凝瞩|不遣飞觥到十分
少年意气欲横秋|此日闲看东逝流|道路干戈怜阻绝|封书还慰客边愁
苍凉海日上亭台|无数幽花带露开|人在万山秋色里|白云低傍酒樽来
故交德重镇轻浮|恨不来乘剡水舟|远寄蓬莱主人句|字褒华衮若春秋
寒沙宿鹭水无声|湖月留人睡不成|便拟闭门寻好梦|更听鸲鹆转三更
过雨啼莺著意闻|晚香栏槛小桃春|时光怪杀空归去|似倩垂杨绾住人
北风一夕阻东舟|清早飞帆落虎丘|运数本来无得丧|人生万事不须谋
注坡缘壁化城中|客愠奴嗔我亦慵|及至龟山还一上|为怜高阁对双峰
每爱疏林平远山|倪迂笔墨落人间|幽人近卜城南住|写出春风水一湾
瘦马城西步夕曛|祠堂翼翼护英氛|下马入门忙拜礼|行人说是卞将军
月夜东城门半开|西楼娇女踏歌回|新衫若个生光彩|今日迎春进酒来
已去取温金鳌酒|还来请煮玉蝉羹|未妨门外令三老|长是帘前报五更
我行江南上峡来|系舟夜泊云雨台|行到西川一万里|杜鹃声急桃花开
门外清流涨碧深|更多林木贮秋阴|何处邮亭有如此|为我斯须净客心
老来活计不堪闻|啸月吟风自策勋|不爱黄金三万镒|只求清晓一山云
骨细肌丰一样香|沉香亭北象牙床|移根若向清都植|应忆当年瘴雨乡
凶年犹幸在家乡|邻里相过具豆觞|我辈忍将灯照眼|游人多是火烧肠
鸦翻日影弄清溪|溪上危巢鸣哺儿|林下西风晚来急|满身木叶碎琉璃
乍晴乍雨忽经旬|半醉半醒还过春|春卧不知庵外事|闲吟聊适梦中身
十载名山惯杖藜|清都直宿梦魂疑|卧闻长乐钟声近|尚忆寒山半夜时
凤臆龙鬐世不多|春风饱食玉山禾|升中自是明时事|岱岳云亭想一过
成阴众木与天参|日暮风雨地轴翻|曾向庐山问行李|石门西路接僧垣
江头微雪北风骗|忆泊武昌舟尾时|潮来浪打船欲破|拥被醉眠人不知
去年寒食柳溪头|著意寻花醉未休|今日天涯最惆怅|满江烟雨吊春愁
曾逐天骄出汉关|归来孤影放空山|可怜苜蓿西风夜|犹忆骐驎十二闲
青叶生林啼鸟新|出门逢水不逢人|杨花满地披重茧|不信人间有暮春
白石青霞为岁计|佳殽旨酒出仙壶|侵天有廪无支遣|岁恶还能赈贷无
袅烟石壁对孤桐|与和长松瑟瑟风|不为野夫清两耳|为君留目送飞鸿
风摇芦苇碧毵毵|寒影高低扫暮岚|最是月明秋夜永|数声先我到江南
忆昔推篷泛雪漪|一花半蕊见横枝|谁知天上春消息|不在清江烂漫时
懒读书来已数年|从人嘲我腹便便|为嫌归舍儿童聒|故就僧房借榻眠
长怜拙宦似今朝|愁水愁风上汉遥|何似长年回鹢去|满帆秋色下枫桥
千岩层出乱云飞|失我平生洞府期|夜据征鞍不交睫|举头弹指睡希夷
锦衣来作夜郎客|纨扇忽逢春梦婆|太平宰相知我者|谁使醉后狂言多
花品无庸定等差|国香国色属吾家|海棠正自惭粗俗|莫问漫山桃李花
楼船风景入春多|铙吹声中故里过|两岸绿杨阴不断|隔江知是柳州河
不随桃李堕芜莱|五百年长亦壮哉|闻道未央兴土木|寒流石上有人来
春入荷葭坞亦奇|坞名不枉与天知|绿章并按闲池沼|岂但乌台要勘诗
家山历历未归来|投老江湖祇自咍|赖有年年乡信好|一瓯浮玉饱春台
旌旗荡野塞云开|金鼓连天朔雁回|落日半山追黠虏|弯弓直过李陵台
暖云台观绕歌弦|花底吹香翠鬓船|闹处如今浑懒去|可能心绪数年前
厂卫人传六月凉|太阳那得照飞霜|皂衣短帽随番手|出入天街亦有光
钩窗不忍见南山|下有三雏骨未寒|惆怅古今同此味|二陵风雨晋师还
日转彤庭柳影移|微凉殿阁麦秋时|侍臣朝罢归来晚|又见金盘赐荔枝
不及辽东管幼安|龙翔凤举出人间|东京窃笑三君辈|风节何禆末路难
幽亭无地着尘嚣|纵有尘心亦自消|何处有声清到耳|天风吹动万琼瑶
香茵稳衬半钩月|来往凌波云影灭|弦催紧拍捉将遍|两袖翻然做回雪
挑尽残灯梦欲迷|子规催月小楼西|纱窗偷眼天将晓|无数宿禽花下啼
豆粥能驱晚瘴寒|与公同味更同餐|安知天上养贤鼎|且作山中煮菜看
霜落石林江气清|隔江犹见暮山横|个中只欠崔夫子|满帽秋风信马行
丹崖翠壁五云间|此是蓬莱第一山|笑指碧桃花发处|玉鸾曾载月中还
六曲幽林拥碧湾|拟分隙地辟柴关|细穷往哲传心要|溪月岩云相伴闲
多少全真去坐圜|原来与已不相关|若非亲见张平叔|四百金丹也是闲
远岫平林嶂夕阳|翻涛翠麦已蒸黄|此行莫谓无高兴|题品新诗入锦囊
白石离离似白羊|崭然头角遍沙场|独惭未学初平术|一任闲眠对夕阳
春满花枝碎弄金|新红嫩绿已成阴|如今一刻非容易|只怕星移漏欲沈
首首开元大历间|月中星瀑雨馀山|自缘懒写勤看咏|欲得从师借不还
四十里长横泖路|会工都用六千人|开挑两月无成绩|主典污慵欠拊循
玉质冰姿出淤泥|花间朵朵簇孩儿|不因洁白身清净|安得灵根孕九疑
铁船硖过洞犹封|石绾双鬟翠几重|玉女紫霄三万丈|晓妆天镜浸芙蓉
西湖何处好题诗|落日西泠唱竹枝|团扇晚停眉黛敛|水寒休弄玉参差
疏雨冷风暮复朝|翠林红萼知馀几|十二阑干无限情|锦囊清昼闲焦尾
旅馆相逢即故乡|别筵谁遣近垂杨|燕山二月春犹薄|欲赠烟丝苦不长
花阴眠食不惊人|爱汝山林性已驯|慎莫跳梁当道立|都亭亭畔正埋轮
□戍鸣笳起画楼|满天凉月恨悠悠|离人一夜思亲梦|度尽巴江楚水秋
紫罗步障游时展|红锦缠头醉后分|宁识田家重耕织|缲车终夜彻青云
一亩荒园石衬沙|若为图蔓不伤瓜|丁宁落蒂方拈出|辄莫搀先摘褪花
年年柳与韶光契|春风便作开花使|黄莺到处不绝声|嫩叶芽新生悲翠
砚边点笔水涵清|宿墨留痕欲化冰|更有胆瓶花片落|残红飞上几多层
丰穰已喜新年瑞|冻馁还思卒岁难|安得长缣并广庾|为渠千里作衾箪
两姑皆是中流柱|铁作肝肠石化身|大姑不知何处去|独遗只履示凡人
青灯隔幔映悠悠|小雨含烟凝不流|祇听蛩声已无梦|五更桐叶强知秋
埋没残碑草自春|旋风时出地中尘|墦间夜半分珠玉|犹是当时乞祭人
斜门通处偶然来|轩右红梅昨夜开|聊折一枝簪髻去|明朝分送绿窗栽
雨催春意苦无多|柳色花香奈汝何|谁举一樽属明月|小垂手舞缓声歌
雨涴壁泥行蜥蜴|风吟窗纸落蟏蛸|空斋惟有书千卷|夜夜青灯共寂寥
桃花彩绶俨仙衣|宝带垂金腹十围|五马人生真可贵|更欣桑梓共分辉
寂寂不闻啼鸟声|隔林遥报寺钟鸣|今宵恰好留僧话|何处空山无月明
酒店无钱与酒迟|初晴天气菊残时|乾坤不放闲人醉|也到江门酒盏知
雨雨云云不偶然|朝朝暮暮谢君怜|干行别泪堪成血|愁杀看花又杜鹃
彤庭两壁画燕山|绛阙金城晻霭间|争指乘舆来往路|秋风计日遂南还
奇峰巀嶪驾洪涛|何必三山并戴鳌|海若固应怜负重|化来此地转孤高
金陵花月不曾空|粽汁曾经饮楮公|伏暑梦回茅屋底|何人酤酒话江东
薄暮西风生树头|坐看凉气近人浮|一年今日才过半|梧叶萧萧已厌秋
波寒日暮罢垂纶|独放扁舟俟水滨|最恨伍员亡楚后|芦中无复渡江人
葵花半红山雨来|不辞沾湿看花开|主人莫扫花前径|恐破青阴与绿苔
岸上相将叠鼓催|青翰齐上碧波开|䴔䴖属鳿不惊起|惯见兰桡日日来
黄土初堆几墓新|去年犹是酹坟人|由来人代无今昔|何事牛山堕泪频
昼永呼童挂北轩|青山无数卧披看|独怜杜宇啼声晚|催发芭蕉战莫寒
冰澌半解波先绿|柳叶未生条已黄|四海澄清天子孝|朝回日奉万年觞
莫为功名怨别离|别离何用送行诗|沅江腊月无杨柳|聊折梅花赠一枝
瘴色惊霜一马骢|故人谁似李端公|柳州垂柳应无数|心在襄西落木中
囊封万字总空言|露滴桐枝欲断弦|时事悠悠吾亦懒|卧看秋水浸山烟
竹坞人家濒小溪|数枝红杏出疏篱|门前山色带烟重|幽鸟一声春日迟
客子登临望野田|铜鞮城上月初悬|清光偏照农家妇|织得春衣办税钱
幽花黄胜袅蹄金|唤醒人间富贵心|正色本来天造化|风霜不怕九秋阴
九十春光似酒浓|隔帘香暖小桃红|杖藜缓步寻芳草|闲逐黄鹂过水东
日下高城月入扉|蒲葵不动晚风微|幽人信步如相过|买酒黄公一醉归
步入齐城见石麟|荒凉莎草欲无春|北风着意如相识|吹雪花来候远人
胸次秋风涧底苹|坐间那得此嘉宾|诗来香迸宵人屋|笑杀元规尘污人
腊前蚊子已能歌|挥去还来奈尔何|一只搅人终夕睡|此声元自不须多
易名宽翅号蟑螂|翅阔头尖牙用长|身要匾摊脚要细|只许英雄三二番
一寒未办买山赀|随处看山总可诗|人事无常山换主|青山依旧不曾移
蓬水浮筠路何许|月明共接飞仙语|云边青凤去无声|绕遍幽庭独愁伫
久厌城居适野情|支筇蹑屐傍山行|人间多少险巇路|纵是天平还不平
春晚乘骢驻德平|古城墙外有蛙鸣|却思青草池塘夜|三载湖南厌此声
先帝何曾宠幸臣|家园籍没几经春|一丘赐与婵娟魄|教主西湖似洛神
兵厨酒色似鹅儿|计泛楼船会有期|苇折荷枯秋露净|更看镜面渺瀰时
决决沙泉取次流|小堤闲贮一奁秋|莫将霞鹜飞飞影|认作兰成万斛愁
十二时中莫住工|穷来穷去到无穷|直须洞彻无穷底|踏倒须弥第一峰
书林追慕紫阳翁|出入尝沾教雨中|缅仰高山难企及|大开茅塞径能通
无计河西寻杜家|海棠空咏去年花|烦君为谢郭少尹|欲买缠头迎犊车
乔仙不落野狐禅|鲜脱须弥见大千|好笑洵阳江上妇|琵琶垂老过人船
独骑老鹤下瑶台|冉冉仙衣绝顶来|王子几时过缑岭|吹笙一曲晓云开
珠海楼头月似霜|故园应得共清光|裁书未有刀头约|圆缺遥怜此夜望
白石岩前湖水春|湖边旧境有清尘|欲追谢守行田意|今古同忧是长人
翠浮石甃雨苔青|影落寒泉堕月明|酒醒渴怀无处着|绿阴风送辘轳声
一鹭翩翩傍钓矶|隔汀群鹭已知机|空将辛苦供群吻|毕竟贪鱼罪有归
玄经罢草不胜闲|愁遣幽人问字还|别后相思何所道|尊前秋色似君山
犯颜不但有边功|警跸前呼脱难中|丧服三年移薄俗|因知能孝始能忠
看来不信是霜华|白日青天散晓霞|只怪野田生玉树|更于腊月发琼花
君去霏霏雪满衣|思君杨柳正依依|新来又得征人信|君去交河尚未归
车笠何人记旧盟|惟公不作白头新|渠侬欲识九华伯|可但诗坛第一人
朝暾夜月叩蒿莱|袖里芙蓉两不猜|不是洞门扃岁月|几人曾访玉书来
三多授子文章法|坏衲酬吾老大心|帘捲暮凉烟翠重|一声云斧觉山深
半开醉眼天方晓|急遣诗筒去已迟|别恨离愁无尽处|青山绿水有穷时
柳塘漠漠暗啼鸦|一镜晴飞玉有华|好是夜阑人不寐|半庭寒影在梨花
更生苦讼石中书|宰掾非人欲引裾|两猾论兵几败国|同时御史更谁如
凤翥龙飞御制文|人间未见墨花新|恩荣独为词林重|亲向宫门赐老臣
英雄事去藐难征|疑冢累累半已崩|试问当时铜雀妓|定将若个当西陵
阊门西去是阳关|叠叠秋风叠叠山|便是早春相别处|如今杨柳不堪攀
细雨寒江此送君|相思时复到河汾|凭君传语阳明子|我正扶衰候岭云
日日思君君不知|京尘染尽带来衣|客心正自伤飘泊|更看湖边花片飞
处处青枫急暮砧|万山秋色怨瑶琴|美人只隔湘江水|江上浮云愁我心
幼小长歌棠棣诗|长城江海惜分离|谁知中岁团栾乐|正在深山避乱时
莫夸灵药镜中过|自是君恩薄更多|不信雕弧摧九日|却留明月隐嫦娥
新泉瀹茗濯诗魂|翻阅如飞彻晓昏|是石无瑕终是石|莫教抱璞退声冤
东望故园天一涯|官身到处且为家|六房吏散无留事|满袖乱红携落花
此地何从列姓名|半因新国用轻刑|江湖万里知闻断|图画相看眼自青
同心难结绣云长|红玉沉泥草亦香|娇魄年年寒食节|定应湖上作鸳鸯
红旗一簇聚山椒|霁日清风看射雕|脱帽少年遥稽首|汉家新将霍嫖姚
海贾归来富不赀|以身殉货绝堪悲|似闻近日鸡林相|祇博黄金不博诗
红浪滔天玉海春|方壶有路可藏真|长鲸一吸桑田变|知是人间几岁人
隔岸轻舟不可呼|小桥独木有如无|落松满地金钗瘦|远树黏天菌子孤
瑶台旧日侣群真|雪骨冰肌别有神|化作彩云销不得|多因染却汉宫春
岩青树绿坱兮轧|涧落云寒折以清|二月山矾九月桂|江南处处得闲行
虚心中有箭锋机|妙密谁云立处危|大道陵迟全劲节|香严一击未忘知
井落金瓶信不通|云山渺渺暗丹枫|轻罗露湿鸳鸯冷|闲听长宵嘹唳鸿
绵绵钟漏洛阳城|客舍贫居绝送迎|逢君贳酒因成醉|醉后焉知世上情
桐阴覆井月斜明|百尺寒泉古甃清|越女携瓶下金索|晓天初放辘轳声
水底明河碧浸星|琉璃不动一江平|横铺十幅指东去|坐看晓帆千里轻
哲人邈矣复何思|道德文章总我师|夜寐夙兴勤所事|保身唯咏仲山诗
朱楼一带郁嵯峨|阵阵香风榇绮罗|龙烛薰空喧不夜|天街到处月明多
沙碛秋高宛马肥|哀笳一曲塞云飞|南都儿辈应相念|过尽征鸿犹未归
晓日舒情春可怜|轻风吹送艳阳天|泗洲堂下深杯后|又醉桃花细雨前
万石滩头数十家|溪流衮衮麦畦斜|三分春色今馀几|开尽桃花见李花
疏懒而今成自然|醒来不是听鸡年|霜风一夜寒多少|重理禅衣覆足眠
夏云空烧不成雨|修竹长林思纵步|清香果落对江云|归舟易失湖边路
煨烬三王不复收|子孙大辱辟阳侯|无边智力皆骑虎|高绝还能四百秋
锦缆牙樯鼓又歌|画桥无数酒旗多|一番雨过青山出|处处红楼映绿波
灶户炊粳香似乳|山童切饼细如丝|黄鹂衔得春愁句|玉管吹成杨柳枝
语利犹能安则难|且从利做莫空安|悬知等级无他义|去尽私心只一般
废宫春草正离离|零落残碑字可疑|黄鸟若知旧时事|殷勤啼绕绿杨枝
柳岸凉风透葛蕉|心旌愁绝正摇摇|兰舟去后知何处|新水空添没断桥
出门溪叶乱纷纷|欲去重寻旧主人|碓下莫辞腰石冷|古菱花绽不干春
清寒池馆静无尘|岁岁相逢似故人|任遣墙头疑似雪|欲教园主早知春
毗庐阁望尽京华|楼阁参差云雾遮|雨雪高城催岁暮|音书故国渺天涯
从游法侣意何长|况更深云僻处藏|共喜春山有新事|小窗晴试露芽尝
露白沙凉月满空|雁声历历度西风|客程尚与乡关近|归梦如何便不同
两岸黄堆罢亚香|月波金泻乱波光|不驱风露归囊锦|安得新诗郁鬯凉
地炉晨起拨寒灰|困睫濛濛尚懒开|正倚蒲团觅残梦|一声啼鸟又惊回
走马西来欲到天|辞家见月两回圆|今夜不知何处宿|平沙万里绝人烟
岐王宅里寻常见|崔九堂前几度闻|正是江南好风景|落花时节又逢君
老态偏于故旧深|联翩二妙重遥临|春风共有朝天兴|稳步青云听好音
吾家旧物见君家|说起漂流屡叹嗟|甚欲持归试摹写|不堪病眼已昏花
今年冬至暖于春|细雨空阶草色新|应是苍天怜赤子|无衣无褐未为贫
啄腐吞腥聊当肉|消烦止渴必资茶|凭君为汲松江水|活火煎来泛乳花
黄金角黍照盘明|秋月弓湾斗彩赢|应是君王方右武|内家仙子亦知兵
可惜清明雨也晴|好春须看水东亭|桃花如马斑斑色|杨柳藏鸦树树青
百刻工夫一刻推|一刻还同十二时|十二时中归一念|念中无念始真奇
船窗深闭懒看书|独倚船门撚白须|雨共长河织青锦|金钱晕上滴真珠
共看咸淳上苑花|锦笺彩句敌春华|白头相见钟陵市|我亦如君未有家
脉接丹山活水头|碧桐飘井几经秋|翩翩国瑞巢门日|自有甘霖遍十洲
风流公子着金衣|赏遍韶华未肯归|万绿园林红一点|又来此处惜芳菲
舞罢歌停岁月深|当时胜迹尽销沉|飞云捲雨人争赏|留得佳名尚到今
自怜瘦骨饮冰寒|惆怅相逢下眼看|闲想显人应笑我|道傍初试折腰官
石径秋痕苔藓深|谁将清气润修林|戴公堤上古时月|几度凉宵照苦吟
生来洁白本无瑕|剪雪裁冰擅一家|堪叹俗流刚点涴|故将水墨写梅花
周宣北伐中兴时|纪述于今尚有诗|此日时巡因阅武|尽歼群寇镇边陲
松麈招来好论心|怜君独自立高岑|攒眉欲去非关酒|只恐愁多抱尔沉
千仞飞云只手拿|采鸾停处是仙家|青牛骑过铁桥去|踏碎璚瑶一路花
六国区区共事秦|疲于奔命尚难亲|如何杀尽半天下|岂是关东没一人
宦游蓟北一年馀|每叹离群学业疏|传语江南诸故友|如何不寄半行书
青盖美人回凤带|绣衣男子返云车|上天一笑浑无事|从此人间乐有馀
樽酒团栾里社情|眼中忽不见公荣|祗应天体如鸡子|地下人间共月明
黄苇丹枫叶落时|水云漠漠雁来迟|秋风长是身为客|已自伤心况别离
枯木龙吟真见道|髑髅无识眼初明|喜识尽时消息尽|当人那辨浊中清
舌端异味已全抛|松竹烟云作淡交|有口不吞三世佛|一天风月任萧骚
霜雪岂能摧劲节|埃尘无复入虚怀|故应淡薄无人管|不是子猷谁复来
韩子由来未识真|欲还澄观作诗人|若教早被儒冠误|那得云山自在身
我游南宾春暮时|蜀船曾系挂猿枝|云迷江岸屈原塔|花落空山夏禹祠
洗尽妖氛喜乍晴|风生万马四蹄轻|天时人事俱相契|敢有纤儿更弄兵
学问深功要不疑|空谈长笑晋人痴|渠侬眼纵明如月|知我何如我自知
身是金华旧使君|闻公新渥倍欢忻|朱轓暂为东莱起|收拾乾淳未坠文
坐断家山得计深|秤锤何必话浮沈|豁开户牖无回互|百鸟依前勿处寻
采诗直须别具眼|论人尤贵平其心|莫重所闻轻所见|四方岩穴有知音
观公短小精悍色|试手来参五味禅|挂起北窗都会取|湘江云水自连天
等到船齐闸欲开|船船捩柁整帆桅|一船最后知何故|日许时间独不来
紫骝借得将军马|垂柳西湖第一桥|欲傍酒家做寒食|腐儒何日有狐貂
堪嗤唐彦鄙连疆|不信重阳草木霜|樽里有花荷万叶|三年酣赏好风光
樊川别业辋川庄|摩诘才情小杜狂|闻说当年多胜事|却怜官职苦相妨
漫山百卉效奇珍|尤喜原头雀舌新|不待清明改泉火|撷芳收取最先春
薄衣粗食任腾腾|知尔前身或是僧|无意相逢东岳庙|为予详话五台冰
风催社日雨霏雰|处处鸡豚乐祀神|见说丰年于此卜|不妨垫湿社翁巾
刁斗辕门五夜深|思齐文母正关心|身临大练无他费|汤沐先捐钜万金
愁乾手自搭连筒|苦雨丁丁杙小篷|乞得花开急催客|明朝恐已著霜红
巨盗乘虚起浙东|猖狂如在笑谈中|钱塘犹喜官军复|破贼须从此立功
堂堂自昔源流远|衮衮方来事业长|驷马安车遵大道|正须缓辔不须忙
曾上茅山采白云|山中瑶草尽兰熏|何由撷取飞霞佩|同上玄清戏紫氛
数十年来枉用心|心才起处被魔侵|自为城堑何人事|遣去呼来直至今
姑射真人玉雪姿|偶陪西母宴瑶池|醉来换却春风面|只有清香似旧时
杨柳生寒莫上楼|夕阳芳草泥人愁|情知社近迎新燕|尽捲湘帘不下钩
越水吴山路渺漫|孤舟偏觉别程难|愁心莫对清霄月|添得游人两鬓寒
石桥庵下少徘徊|雪暗松林拨不开|坐久无人天向午|双乌飞上施生台
履及阶除杖及园|犊车闲暇过前村|老农未喻疏公意|应怪虚高驷马门
屏风周昉画纤腰|岁久丹青色半销|斜倚玉窗鸾发女|拂尘犹自妒娇娆
读易山中暮复朝|野烟收尽即青霄|凭君一上飞云嵿|旧有仙人剑化桥
尺鲤何曾到贾充|太阿曾拟血王戎|泪痕不到沉碑上|似为苞苴走路中
贵贱咸归土一丘|泽流枯骨赖贤侯|刘伶醉后皆荷锸|庄叟无从问髑髅
海上乘查便合仙|若无仙骨未如船|人间亦有支机石|虚被声名到洞天
秀野亭连小隐堂|红蕖绿筱媚沧浪|卞山居士无归意|却借吴侬作醉乡
行尽桑麻九曲天|更寻佳处可留连|如今归棹如掤箭|不似来时上水船
篆桃刻印神图术|采药和丹宝笈功|欲验嘉辰蠲毒处|轻炎不入广寒宫
山似龟形古戍西|路人到此欲稽疑|刳肠钻灼犹难信|顽石何缘解有知
深院朱阑覆锦裀|百花开尽牡丹春|粉毛双鸽多驯狎|对浴金盆不避人
万种千般在一心|宝陁岩上觅观音|直饶见得分明了|依旧云遮紫竹林
白头浪里叶舟轻|全靠樯桅寄死生|唯有青山无一事|不忧风雨不忧晴
老景青黄笔底收|晴凫冷雁共汀洲|王孙画学空花竹|不到铜驼陌上秋
初开草堂三五日|池上鸥鹭日频来|桃花枝嫩未堪折|杨柳阴疏还更栽
法战场中树胜旗|话头何似问头危|古人减灶添兵处|切忌交锋蹉过伊
颗颗骊珠月欲函|洛阳归去寄松杉|幽花不作凌霜色|万古香风自一岩
土花能白又能红|晚节由能爱此工|宁可抱香枝上老|不随黄叶舞秋风
碧眼儿童夸绝伦|竞驰奔兔蹙飞尘|俯身捷下重冈去|空听弦歌不见人
今日韶光满九旬|浮生又了一年春|莫言虚度浑无补|学得先生句法新
宦情时事剧秋云|话到伤心不忍闻|别梦迢迢似明月|汉关楚塞远随君
荷叶荷花骨节香|雨丝微点已生凉|疏帘清簟看棋罢|飞起鸬鹚上石梁
春风何事远相催|路尽天涯始却回|万里无人空楚水|孤帆送客到鱼台
孤帆一片没浮云|可惜舟中只有君|相送夷光五湖去|风流谁似白鸥群
榱题数尺耸高堂|得志吾人正未遑|若有贤名并德行|茅茨之下亦风光
江东渭北关心事|樽酒论文更不疑|马上皱眉应得句|诗筒聊复寄微之
血作杜鹃花已红|魂为舞草更摇风|美人骓马平生物|一笑天亡起帐中
细雨斜风绿满郊|春风初度杏花梢|衔泥自向朱门去|不管茅檐有故巢
风沙夜击武刚军|雪压弓刀几尺馀|晓上阗颜山上望|不知何路逐单于
湖上青青万柳条|吹箫曾记醉相邀|重来相觅不相遇|却驾柴车过市桥
喜为名山添好人|万重云水自由身|世间梦尽都知幻|只有元初一念真
渭水秦关天上回|使君持节驭风雷|不妨万里无书寄|紫气常从西极来
不管狂风横雨催|小园日日有花开|群仙恐湿凌波袜|戏蹴香红衬绿苔
雷鼓千通破大幽|天开狱钥纵累囚|驿书散出先飞鸟|一日恩流四百州
樱桃初荐杏梅酸|槐嫩风高麦秀寒|惆怅东君太情薄|挽留时暂也应难
未说司花刻玉工|已知名与佛相同|可怜结了薰风子|依旧身归色界中
玉蕊亭边集翠娥|琅璈声和万年歌|月斜酒散天风冷|鸾鹤翩跹渡绛河
广寒秋桂映天池|休说当年折得时|韵胜今逢岩下种|价高宁靳橐中资
暖殿流汤数十间|玉渠香细浪回环|上皇初解云衣浴|珠棹时敲瑟瑟山
曲台称制会群儒|郊庙休疑聚讼殊|却笑执经俟临决|枉教白虎议西都
桃李春深自不言|肯教他树更承恩|于今金谷多荒棘|不及梅花别有村
南风作雨北风晴|布谷朝来也勤耕|五湖三亩逃名地|不向人间掷此生
自从消瘦减容光|云雨巫山枉断肠|独宿空房泪如雨|秋宵只为一人长
四曲烟云锁小楼|寺临乔木古溪头|僧归林下柴门静|麋鹿衔花自在游
讣音遗我客床头|话到轮回鬼亦愁|肉眼未空今古梦|满天霜月晒枯髅
当窗月出猿啼树|刮地风来虎到门|赖得主翁多好事|地炉烧竹晚移尊
红旗照海压南荒|徵入中台作侍郎|暂从相公平小寇|便归天阙致时康
谷阳渡口是通津|花落莺啼正暮春|只恐风光留不住|青青杨柳送行人
缥缈丹梯入九重|玉皇于此秘灵踪|寻真直上朝元殿|身在蓬莱第一峰
去日春蚕吐雪丝|归时霜菊剥金衣|沙鸥不入鸳鸿侣|依旧沧浪绕钓矶
幽花满树酒盈樽|白水斜阳度曲村|曾忆少陵风雪里|也曾朝叩富儿门
文节忠魂死亦生|千秋祀典有人承|当年秦贾多时绝|纵使绵绵羞更称
谁云河广不容舠|急桨凌风渡晚潮|却望彭城旧游处|黄楼碑畔屋萧萧
唾露金销月似霜|云屏玉簟剩清光|不如谁有高唐梦|翠被华灯彻曙香
众中偏得君王笑|偷把金箱笔砚开|书破红蛮隔子上|旋推当直美人来
乐事新年入锦城|城南麻市试春行|如今老病茅檐底|卧听儿童吓雀声
投箠填江语未终|谢安乘此立殊功|三台星烂乾坤在|且与张华死不同
清溪物色亦消忧|风雨何辞有滞留|定似湖边钓鱼客|一生家事托孤舟
翩翩小筏隐如船|十亩平湖碧浸天|不待乞身追贺监|君今已是吏中仙
华表还将老鹤羁|先分一羽莫迟迟|何时把臂山阴道|赠我前朝竹一枝
小儿缘天摘列宿|老子含饴弄稚孙|郊居得此岂不乐|无奈催租人打门
天涯缥缈暮云迷|春雨江南草色齐|路上行人多少恨|从今休听子规啼
乾坤大象一阴阳|离坎精华日月光|不取盈虚消息候|若非聋瞽必为狂
淡烟疏雨野人家|独立苍茫眼欲花|篱落昼长鸡犬静|春光恰好到桑麻
云耸炎峰峰万盘|烟浮瘴水水千湾|南过蛮江莫作赋|屈平当日不生还
一时花木斩新栽|露萼烟苞逐渐开|好事人人能爱惜|莫教容易拥蒿莱
敲门俗子令我病|面有三寸康衢埃|风饕雪虐君驰去|蓬户那无酒一杯
穿松入竹径迂回|潜绕坡陀却上台|茶熟山童无觅处|东园花里去还来
石门几曲转丹梯|圆殿僧同怖鸽栖|指点游人下山路|酒旗风飐夕阳西
何年龙向石床蟠|瑶岛幽清万壑寒|一自行云翔碧落|弥空花雨尚漫漫
龙丘石室人难继|安正书堂世莫登|但见烟萝最高处|九峰排列一层层
灵龟曳尾防钻壳|老蚌潜光怕剖珠|史笔久无两龚传|画家曾有二疏图
万里谁传北海书|碧鸡山下有双鱼|归装带得诗盈卷|不遣空行到石渠
宜春园里百花香|嫩绿嫣红竞艳阳|宁似岁寒亭下友|独凌寒色耐风霜
高谈雄辩凭陵酒|豪竹哀丝蹴蹋春|占断名园排日醉|不教虚作太平人
虎贲坐甲夜传更|千步廊街鼓柝声|未许离人眠得熟|马蹄车铎又天明
水阁开窗景不偏|断桥堤柳尽横前|平生到处居人后|已有貂珰泊画船
湖上荒亭临水开|龟文篆字积莓苔|曲江北海今何处|尽逐东流去不回
白兆山光相掩映|紫金气象转深幽|水西咫尺无人到|乘兴何妨一叶舟
岭雪融春水涨溪|留连尊酒话精微|蓝田膝上还相忆|半偈何当问指归
暝倚虚庭玩偶奇|纷纷凉月满𫄨衣|悠然真意无言表|忽报阶前客子归
渌水秋风荡桨船|白苹洲上月初弦|清光半入红窗里|照见羁人夜不眠
井存上蔡南门外|置此井时来相秦|断绠数寻垂古甃|取将寒水是何人
橘累金印枫锦衣|夹路相照生光辉|我非买臣与季子|但有菊佩芳菲菲
心驰家山恨不飞|两旬欲作一日归|征衫尚𫄨未足苦|天寒亲老未授衣
毡裘重译裹风腥|改袭衣冠拜舞轻|不是两阶蒙圣化|应将五饵笑书生
何事清秋已衣绵|微寒最怯倚楼天|江南今岁黄花早|醉嚼重阳半月前
红枝欲尽紫枝殷|少有行人辍棹攀|芳草陇边回首客|肯将荣落意来看
不但学仙仍学诗|年来古锦富珠玑|却疑汗漫骑鲸李|误向天台访子微
五更三点内门开|御路传呼宰相来|天子未明思政理|退朝常是过辰牌
此地曾经几战尘|离离荒草不生春|平沙日落黄云断|燐火如星出近人
谢公墩下万松围|上有华亭压翠微|五色流苏悬玉座|先皇曾引六龙飞
四山一夜雨连明|岂料新晴顿得成|还往自兹宁可计|要须留句当题名
不堪积暑滞烦疴|幸甚新凉脱网罗|闻道重阳更逢闰|今年节意属秋多
空山薇蕨供清斋|世事悠悠不挂怀|梅溽得风醒午枕|竹阴转日上南阶
楚割淮西自不轻|元王宾客亦洪生|重捐醴酒迷高士|末路翻亡五千城
暂坐清溪畅病身|又瞻联辔两儒绅|行装自促无劳迓|定在旬馀蹑后尘
我来子去各东西|踪迹何殊鸿印泥|座上春风谁许挹|满庭棠影鸟空啼
常欲休休未得休|直须见道与天游|道中实体无休处|何必憧憧起念头
旧游彷佛记三年|轰饮题诗夜满山|山上白云应解笑|又将尘土涴朱颜
曾将一寸沧溟水|化作甘霖遍九垓|卷甲归来能几日|又随烟雾上蓬莱
结伴越江江可怜|荔枝齐掷孝廉船|侬家不省将离曲|尚欲留欢歌采莲
南渡年来两鬓霜|牡丹芍药但他乡|即从江水浮淮水|便上维扬向洛阳
偏裨结束佩刀弓|道上逢迎抹首红|夜雪不劳元帅入|先禽贼将出洄中
兰亭路上换春衣|梅市桥边送夕晖|闻有水仙翁是否|轻舟如叶桨如飞
一夜水高丈五六|移舟稳傍渔家宿|矶头浪急上滩难|舟子索钱赛神福
老去诗肠唤不应|分无丽句壮君行|江头日日黄梅雨|为写烟波柳外城
日出江空晓气柔|白苹风起渚烟收|夜来一饷三更雨|送尽飞花入海流
乃祖当年洗日功|特书赖有紫阳翁|此邦况是渊源地|好玩遗编振绪风
染溪曾是竹千竿|岁久生鳞化碧滩|赖有龙孙振根拨|且须深蛰捍涛澜
湖头风雨夜回船|细语如丝水拍天|不信别来春又暮|花期酒约两茫然
黄木湾前一亩宫|庙灵规地古来雄|江头不见风雷恶|多谢禅师受戒功
登寻丹壑到玄都|接日红霞照座隅|即向周回岩下看|似看曾进画图无
含羞含态步迟迟|南北峰头月落时|此处留侬侬已住|从今莫唱恼侬词
山杏一株临大路|宫桃千叶倚空墙|如何冰雪罗浮女|也学春风半面妆
山磴坡陀细路平|石桥流水雨初生|绝怜童子惊秋色|听得空林落叶声
老大相望寄一州|故人鄙我倦追游|应知命驾无千里|惆怅山堂暮雨秋
越上湖山何绝奇|昔闻寻胜宁遐遗|烟波无忆旧吟醉|方是致君尧舜时
觚棱南抱彩山连|楼下沈香百炬然|此夜有人之帝所|默裁馀韵记钧天
昔公安在见何晚|宁欲霜埋不受春|不是三生曾一面|宁堪开向世间人
缥缈精庐入望遐|芙蓉秋水旧生涯|如椽莫笑书生笔|十丈亭亭照暮霞
不炼金丹不坐禅|不为商贾不耕田|闲来写就青山卖|不使人间造孽钱
画帘黄幄幕前扉|侠陛浑如后殿仪|只自起居更履后|却陪二府立多时
厌随女伴戏拈阄|欲问来鸿自上楼|最是无凭书里约|丈夫心事曲如钩
饱看朝霞与暮云|一丘一壑大无尘|关门果是倦迎客|倒屣还因有句人
典刑还似鲁人初|四海衣冠归坐隅|涕落寒芜嗟不见|月明蟹井白云孤
瘦树枯枝藓晕青|嫩寒清晓雨冥冥|道人不管花开落|独爱残香绕砚屏
芳草池塘处处佳|竹篱茅屋野人家|清明过了桃花尽|颇觉春容属菜花
春冰融尽绝澌微|彻底冰壶烛万几|静对春风感形化|圣心体段盖如斯
玉涧双盘略彴过|对人扪虱坐鸡窠|煮茶与客早归去|落日前山路更多
住近苏门有白云|闭关却埽道逾尊|相逢不语忽长啸|今日岂无人姓孙
野趣知兄爱泉石|风屏少试秋毫力|纤煤点染出云天|万里江山安枕席
钟山晴傍白云司|玄武湖边吏散时|柳色送凉荷扑鼻|官闲身健好裁诗
渐老花羞人不羞|枉因风雨结春愁|意行忽欲江东去|锦帐三分半未收
阳春有脚时难驻|见𪾢初消意已先|我亦鬓蓬飞雪满|与君相遇约年年
绿树阴阴生夏凉|翠筠解箨净如霜|羁魂漫遂愁云去|远水他山更断肠
绿林清旦正朝饥|岂计行人瘦与肥|为感在原哀叫切|鹡鸰休报听双飞
水击天飞快羽翰|巢林聊借一枝安|参差已熟邯郸道|枕上从他万劫残
丞相第中扫门客|将军营里佩刀人|怪来鸾凤翻栖棘|肯使骅骝不绝尘
忽逢芳草思绵绵|绿遍郊原翠满川|不是王孙归未得|尽缘春色有今年
云收雾霁水风高|百丈虹桥气势豪|疑是玉龙藏爪距|潜来江上看波涛
外环碧玉千寻直|中起真香一篆清|宴坐主人俄出定|岁寒枝上得秋声
高秋伏枕㟙湖滨|憔悴谁怜似楚臣|怪尔红颜青镜里|潘郎本自玉为人
流水无情去不还|白杨青草满前山|古今多少兴亡事|人自劳劳亭自闲
百丈寒蛟下翠庭|幽人相对觉风生|阑干小倚飞觞处|一曲松风乱雨声
万山苍玉一丸春|太极先生是此君|无限风光看不尽|山河全露素王身
独下层峦景物秋|依依云木似相留|孤舟晓泛平波去|更为青山一转头
洁白全无一点瑕|玉皇敕赐上皇家|花神不敢轻分拆|天下应无第二花
湖上飞来小祝融|群青在侧一居中|何当容众常相下|不必称孤独自雄
双凤堂前日往来|东坡池上几徘徊|遥知尊酒相逢处|风雨凄凉半是苔
辟俗寻常昼掩门|弄丸聊复了朝昏|折梅且寄春风信|终待相逢慰渴魂
湖边开到木芙蓉|攘尽荷花十里红|红蓼莫惭颜色浅|荣枯同是一秋风
杨风白浪使人愁|两日归舟不自由|白鹤峰前悭一顾|却疑苏子暗相流
尘昏菱鉴懒修容|双脸桃花落尽红|玉塞梦归残烛在|晓莺窗外啭梧桐
西堂今过几春风|须为慇勤问谢公|乌氏斋中春草碧|梦中幽趣得相同
江边鸿雁下年年|客子何由两鬓玄|七十二滩秋月白|荻花风落钓鱼船
一从同辇辞君宠|已分齐纨赋妾诗|别院花红休怅望|亦曾开在阿娇时
旧时曾咏木兰幽|旧藁飘零莫自收|老境不妨花固发|人今白尽十分头
昔曾游览遍山川|泛泛身如不系船|今日栖迟茅屋下|却怜多病对云眠
人生老去自多忧|索索逢春却似秋|过尽百花初不省|何须风雨更添愁
昨夜月明峰顶宿|隐隐雷声在山麓|晓来却问山下人|风雨三更卷茆屋
一立谈间定合从|真能脱颖出囊中|当时若顾呈身耻|馀子纷纷亦罔功
青山白发最宜看|点缀斓斑著意难|巧付小园浑未了|东风急处又吹残
秋空万里净无烟|桦烛韬光月满天|饮罢扁舟每闻笛|老蛟还起舞樽前
闻说年来更老成|清心寡欲厌纷纭|固知造物有深意|端享修龄看策勋
使蜀三年未得归|青山楼阁倚斜晖|猿声久听浑闲事|却笑巴人泪满衣
百仞玄云风一橐|吹动万山秋更卓|苍溟凉云洗空青|铁鹤夜眠犹未觉
晋阳名刹近千区|华塔丛林冠一隅|今日请予来领略|他年乞我一禅庐
松花酒熟泼银缸|邀得群仙醉石窗|十二阑干秋色静|笛声吹断落梅腔
陶令归来看五柳|魏公老去有三槐|朱轮翠盖交生荫|须信当年不妄栽
耳听人言似不闻|心于时事若无分|一生已是青山物|更欲将身换白云
断崖日夕自撞舂|未近先看气象雄|万壑不停雷隐隐|一川长觉雨濛濛
楸枰对奕向江湍|珍簟朱帘夏亦寒|自笑旁观松树下|可能犹作谢公看
轻风疏雨送微寒|淡月疏云溯急湍|年少旧题今白发|浮生犹幸一身安
酒钱正待苏司业|三月水边多丽人|君自曲江骑马过|那能不醉五陵春
杖屦新年第一行|江山残雪画初成|春风岁岁藏何处|又与人间作晓晴
神女初离碧玉阶|彤云犹拥牡丹鞋|知道相公怜玉腕|强将纤手整金钗
帝所新正尽早朝|万方无乃寸心劳|野人空老江湖表|梦绕钧天日已高
削平南越欲辞权|归向东吴避瘴烟|翻笑当时窦车骑|空将名字勒燕然
诗清虽为竹庵编|禅妙元从佛眼传|用处纵横能杀活|匣藏不肯试龙泉
德性难驯学力微|空怜蘧瑗晚知非|从今何以酬馀齿|博约须令莫暂违
梅圃初成尘土飞|早来烟雨便霏微|天时人事欣相得|可验蒙恩朝夕归
来辕去棹自惊频|七十无多半在陈|寸步家山不归去|空留猿鹤占青春
冠盖相望起隐沦|先生那得老江村|古来真遁何曾遁|笑杀逾垣与闭门
摄提东直斗杓寒|骤觉中原气象宽|天为两宫同号令|不教春岁各开端
剑气从教犯斗牛|百川横放海难收|九天直上无凝滞|更看银河一派流
江东烽火已难知|乱后那堪更别离|总有乡书传驿使|开缄不省是何时
畴昔相期幞被来|饭馀归意类挤排|苹风萝月孤清夜|仅见山间结夏斋
赤土亭前日欲沉|客程趁宿竞分阴|笋舆傲兀欢声动|指日行装到故岑
笋蕨腰镰委所穷|鱼盐分味忽烦公|一毛不拔杨朱利|今古人情亦或同
幕府临戎气拔旌|欃枪入夜照连营|佩刀直抵沙中去|誓斩鲸鲵一洗兵
日斜骤雨涨山溪|禾黍青青松叶齐|二十年来游走地|鹧鸪何事隔林啼
寺前寺后木弯环|殿里庄严佛一般|衲子开窗还礼拜|生株何用巧彫残
漫说朱弦大古清|政无矇瞽在周庭|高山流水本无事|安用区区里耳听
欲将何物赠神君|缥渺峰头一片云|行过齐安倘为雨|却来秋雁好相闻
陂塘五月迎秋爽|修竹成阴一径开|俗客自应惭到此|幽深雅称杖藜来
松间清月佛前灯|庵在孤峰更上层|犬吠一声秋意静|敲门时有夜归僧
忆昔尊前共赋诗|如今仙去见无期|吟魂想只空山里|嘲弄风光人不知
绕亭怪石小山幽|夹径低枝压客头|幸自一来惟不早|梅花满地诉春愁
戈船战棹疾如飞|莫遣潮沙淀海湄|草奏直须穷利病|奉身从此系安危
问讯高真此住家|伊蒲未办且煎茶|故应一笑来迎我|五百瓶中总是花
博施济众唐虞病|枯槁焉能活辙鳞|满载空言无水菽|飞书留馆两候仁
鼎沸中原宋社亡|萋萋藤蔓掩颓墙|山僧留得君王像|翠佩云鬟倚靓妆
腊月炎州霜霰稀|清江白日燕交飞|四千馀里金陵路|何日征人度岭归
红白丛丛相映开|一丛别捧紫霞杯|满含玉露香胜酒|九日无烦太守来
枝间新绿一重重|小蕾深藏数点红|爱惜芳心莫轻吐|且教桃李闹春风
晓折台城杨柳枝|夕登瓜步佛狸祠|请君收拾江山助|归和薰风殿阁诗
六宫欢笑破春颜|正是君王赐阿环|惆怅龙文千载后|却随秋卉落人间
不比寻常梦阿连|山中真个著行缠|野花已放名花未|回施风光与少年
归来伴鹤一琴存|道是元公几叶孙|千载断碑无泪洒|庆符人解颂遗恩
耶溪水似别情深|倚棹中流照寸心|款乃一声歌未了|又来吴渚起清音
梦回似觉前身误|蜕罢便寻芳草吟|吟到夕阳人不恨|满怀风露本无心
旧种丁香间石榴|花时榴叶未曾抽|试看赤艳倾阳日|乱萼繁英何处求
节旄落尽始归来|白发龙钟老可哀|犹胜生降不归汉|将军空有望乡台
悬崖青绝不知名|崖树株株弄晚晴|门掩溪流僧舍静|片帆冲破绿波轻
长恨年年月窟秋|无人共拍酒船浮|君家双桂开时节|我欲从君载酒游
波面盈盈照影红|月寒露重怨房空|鹭鸶目趁鱼行急|惊得残妆散晓风
碧玉芳年事冠军|清歌空得隔花闻|春来削发芙蓉寺|蝉鬓临风堕绿云
小筑新成面势宽|探囊羞涩一钱看|也知岁晚须栖宿|敢向明时咏考槃
仙人朝去莫知还|野色风光一草庵|少室何妨高索价|莫教轻指作终南
落花残絮忆西园|寒食归心似纸鸢|无复御廊分冷食|又看茅屋禁清烟
三界无家谁最亲|十方惟有一空身|但随云水伴明月|到处名山是主人
战血淋漓洒美人|君王意气委黄尘|多情不渡乌江水|为有红颜在草茵
白纻新裁换越罗|仙郎能舞又能歌|晚来侍寝频挥扇|但觉凉生枕簟多
渭川千亩未为奇|独羡坡仙扫一枝|后夜风雷头角露|看他行雨过天池
嘉陵路恶石和泥|行到长亭日已西|独倚阑干正惆怅|海棠花里鹧鸪啼
浮云抉破青天开|撒手悬崖万丈台|悟后浑然无一事|无修原自有修来
袁涣当年死亦甘|云长平昔竟何贪|刘巴项领刚如铁|也用随群拜武担
曾闻东掖郎官说|七郡好山如米多|松风吹衣水流急|疑在王官谷里过
久与君王共苦辛|功成身退肯逡巡|五湖渺渺烟波阔|谁是扁舟第二人
玉粒新粳五月黄|中含风露晚秋香|但令云子流匙滑|莫管吴侬眼下创
看雪宜临广路津|年年光景见长新|不知滋液功多少|且慰东皋首种人
白发前朝旧史官|风炉煮茗暮江寒|苍龙不复从天下|拭泪看君小凤团
到处摩崖探白云|小山花鸟度深春|秦皇空有坑儒计|不及岩泉打坐人
风送微凉来小户|月回清影向疏窗|不知人世何珍丽|可与诗书气味双
拥被酸吟雪未晴|拾樵路断闭松扃|相如病渴谁来管|自整冲寒贳酒瓶
羲献才情似水清|暑窗葵扇与桃笙|中州父老黄华老|信是前贤畏后生
少海无波鹤禁虚|满朝闭口养曹蜍|白袍乌帽和宁外|却有山人请建储
晚逐旌旗俱白首|少游京洛共缁尘|不堪身外悲前事|强向杯中觅旧春
破讷沙头雁正飞|䴙鹈泉上战初归|平明日出东南地|满碛寒光生铁衣
牧孺樵童不管春|乱攀曾不比荆榛|那知立马江南客|一萼真香泪一巾
僧爱白云溪上飞|白云飞处敞禅扉|莫言便是无心物|忆著故山依旧归
匡庐五老五白龙|武夷九曲九芙蓉|高秋赠尔青鞋去|踏破寒云千万重
欲知叔子恩多少|但看龟趺碧浅深|铜雀台中歌舞妓|那能挥泪到如今
爱君惟欲悟君心|歌罢离骚抱石沈|忠义一心如许切|汨罗千丈不知深
漫仕虽同官事殊|故人来往未全疏|因君时一论文字|难我穷年困簿书
百叠荒山人迹绝|饥肠寒色自徘徊|多情只有谢康乐|美酒乐歌宁再来
为爱云山深复深|筋骸粗健强登临|一般真意谁能辨|矫首苍茫独咏心
葡萄新酿紫霞文|累釂深卮谢数君|挂席还依蓟门月|鸣榔初荡阖闾云
扫叶烹茶坐复行|孤吟照月又三更|城中车马如流水|不及秋斋一夜情
无赖杨花趁暖风|旅中节物与愁逢|一声杜宇啼春怨|知在花梢第几重
引吭清噭达天外|何意留连豢养恩|我亦久怀区外志|终当乘此羾天门
黄堂盛事据今论|向日郎君忠肃孙|依旧诚心劳抚字|漳民世世沐深恩
无意趋时爱泬寥|一溪流水断尘嚣|幽人石上看云坐|车马来时莫过桥
浅陋微邦望不高|偶同齐晋会虫牢|进贤受赏非吾事|拭目龙门跃巨涛
勃律天西采玉河|坚昆碧碗最来多|旧随汉使千堆宝|少荅胡王万匹罗
说着琼台气塞胸|天教有子慰孤忠|春秋为喜一经在|兄弟谁知异姓同
道果天成岂可猜|圆光何处更寻台|性为妙种心为地|况有慈云作雨来
不见安期悔上楼|寂寥人对鹭鹚愁|芦花雨急江烟暝|何处潺潺独棹舟
仙翁释子杂渔樵|容我游人问路遥|种树园林看驯鹿|采菱风日荡轻桡
穿花度叶日纷纷|出自知时处有群|独佩秋兰何处献|惭卿一食不忘君
泗上当时鼓瑟人|风雩岂是乐闲身|言外默传千圣旨|胸中长有四时春
燕石宁参楚璧珍|六膺君桨共言纶|老聃道大谁同传|千古韩非是罪人
酴醾春晓与谁芳|自是新来雨露香|燕子觅巢终软媚|杨花满路尚颠忙
江南自好筑金台|何事风花堕向淮|若使两遭豺虎手|而今玉也有谁埋
本无谋略强谈兵|每愧临边病未能|筋力岂知犹可喜|一鞍千里到江陵
故人不见意何如|流水孤村处士庐|犹记去年霜橘熟|分甘曾得寄来书
草暖云昏万里春|宫花拂面送行人|自言汉剑当飞去|何事还车载病身
飞散寒鸦不可招|数株封雪落长条|茅檐尽日无人到|何处高楼酒未消
南山陡绝石门峪|西岭斜通乱石滩|敢勇近闻堪一战|莫教容易近长安
今日开门见远山|炼师坛下列清班|看来都是梅花树|个个春风玉佩环
月上疏棂酒半醒|解衣就枕近初更|睡来莫作还家梦|梦觉思家睡不成
昔岁南阳道中别|今向华亭水上逢|把酒语君悲且喜|流光冉冉去无踪
斜阳惆怅别招提|吟逐寒云度虎溪|黄鸟似知人欲去|苍松枝上尽情啼
千山斫入亚夫营|佳墅名园怕近城|赖是白公资佛力|小留苍翠作秋声
石路泉流两寺分|寻常钟磬隔山闻|山僧半在中峰住|共占青峦与白云
往来鱼虎涧流浅|出没鼠狼庭草荒|宅近市傍人不到|独迎西日上东墙
一烛从风到奈何|二年衾枕逐流波|虽知不得公然泪|时泣阑干恨更多
喧喧暮雀啅寒枝|夜雪澄光入锦帷|示病维摩元不病|要收好语入新诗
见说亲颜昼日嬉|夜窗膏火对书诗|功名底事身终误|孝友平生政已施
采采东篱秋意长|品题多是晋文章|南阳寿客今谁在|重叠云深晚节香
敌临烹子一何庸|激怒来军速自攻|结怨岂思围不解|愚谋多以杀为雄
往时看曝石渠书|内酒均颁白玉腴|落魄十年无复醉|因公今日识官壶
山下花明水上曛|一桡青翰破霞文|越人但爱风流客|绣被何须属鄂君
兴尽流连倒绿樽|山中风景不胜论|半岩斜日樵歌近|好蹑云根出洞门
暗崖悬立玉龙飞|怒蹴层冰万马齐|半夜哀音和空谷|愁翻木客唤猿啼
笺书莫笑虫鱼注|善学须通天地心|到尽粤南并蓟北|始知前古是来今
醉来萸菊满簪头|况值僧居景最幽|七步何才争出手|兴馀书破一山秋
风雨凄其客路赊|君心无事我心嗟|玉楼人去春寥落|几对青灯念子华
筑坛拜将一军惊|初识淮阴胯下生|能读父书成底事|可怜世上逐虚名
累朝勋业继重华|四海车书正一家|好振皇威宣帝德|直从旸谷到流沙
几簇芳根遍小台|自呼童子看浇培|沅江回首深如许|纵有清香亦自衰
原上西风马力生|折胶时候正凄清|功名未立头空白|却忆金徽万里行
冷落柴扉晚不扃|爨烟遥映夕岚青|芒鞋转入茅冈去|折得梅花插胆瓶
人生七十古来稀|老境来侵老病随|自算愚年垂九十|也须惭愧耳聋迟
蓼花舟泊钓鱼船|镇日潇潇雨满天|独酌几杯蓬底睡|不知江涨没平田
徐州城上觅黄楼|四壁诗章读不休|更欲登台看戏马|州官携酒共嬉游
此是刘君处士家|茅檐犹想旧横斜|我今添著朱夫子|薄祀秋初荐水花
乌啼霜月夜寥寥|回首离城尚未遥|正是思家起头夜|远钟孤棹宿枫桥
与春相识亦多年|今岁春胡不到园|一任阶前无芍药|免教蜂蝶两争喧
刘郎词笔过兰成|咏遍湖山草木情|禄隐太平真乐事|莫思神武挂冠缨
睡到黄昏坐到明|只缘君去没心情|常时欲寄平安字|及至人行写未成
与君连棹谒枫宸|五见长安碧草春|今日送君江上去|自怜犹作未归人
白鹭飞边尽古今|萧条鬼冢与神林|故时门巷犹能忆|十载重来白一簪
春风春雨春山里|一盏青灯对简编|涧水东边有梅蕊|且呼杯酒醉新年
空斋闲掩碧苔滋|只隔重门窅若斯|惟有书声关不住|听残凉月二更时
幽人遍爱青山好|为是青山青不老|山中云出雨乾坤|洗过一番山更好
莲花为号玉为腮|珍重尚书遣妾来|处士不生巫峡梦|虚劳神女下阳台
石桥桥畔濯沧浪|高柳阴浓足午凉|野老班荆情共适|无人识是琐垣郎
近有村人带血论|使君亲与验伤痕|鹜行刚道非行劫|只是行人两作喧
七里滩头眼为青|秋风许我快南溟|东京太史知谁氏|不算庄光是客星
蚕老茧成不庇身|蜂饥蜜熟属他人|须知年老忧家者|恐是二虫虚苦辛
喧晴寒鹊满枯株|花信初来草欲苏|野老出林同曝背|为言南北此分衢
屡与南僧谈瘴溪|独推君县好封圻|不同合浦人民众|虽接交州寇盗稀
试将千里看山眼|来访山中佛祖家|已识黄山真面目|主山犹放白云遮
笑含菊彩媚疏篱|巧作葵妆傍曲池|颜色从他矜速肖|芬馨如此孰争驰
长夜鸡声迥不闻|寂寥古塔与平分|却嫌窗外晨钟动|犹带寒风闹白云
晚起翻书日欲西|偶然乘兴忘遨嬉|好书自癖非求利|掘冢才须数句诗
枝北枝南恨未除|春风误到寿阳居|诗家不识梅花讳|把做好看夸道渠
我是道林君德林|休论异趣不同心|三株树下扶疏月|几日来听子夜琴
月明愁向此宵多|执手河梁意若何|千里云山青不断|片帆何处宿烟波
人才有我难忘物|画到无心恰见工|欲识高侯三昧手|都缘意与此君同
风雨山窗客枕孤|东方欲曙鸟相呼|无人更似嵩明倅|日日能来问病夫
烟雨濛濛鸡犬声|有生何处不安生|但令黄犊无人佩|布谷何劳也劝耕
扁舟一叶楚天寒|远树空江野照残|忆得湘潭归棹晚|千峰倒影镜中看
霜风吹晓过潼关|万迭青青塞上山|淮海有人西望远|故园时许附书还
恰则晴明天又阴|霜风如剑二毛侵|淮城夜雪深多少|不见擒吴奏捷音
两字清忠帝衮褒|都缘稳把济川篙|后来诸老多成败|何似先生勇退高
六月西山雷雨低|长安城中十日泥|君骑鸿鹄冥冥去|此地愁看燕雀栖
窟边痴坐费工夫|侧辊横眠却自如|料得仙师曾细看|牡丹花下日斜初
王化渐摩久益深|士风民俗总还淳|山城驻节寂无事|闲步月明看北辰
苍凫携子戏波澜|懒惰轻鸥不下滩|白鹭照影秋塘里|似尔心情亦太安
万里风吹上水船|锦帆腹饱去飘翩|不知犹是长江面|只道乘槎直上天
仙云寒锁碧瑶天|突兀吟坛北斗边|试问凤凰谁得髓|竹林听雪对床眠
人自西湖南荡归|定无尘土染征衣|山间醉把纹楸戏|还共清晖对落晖
旌旗海上飐寒烟|南北伤心有岁年|莫道少陵多涕泪|鼓鼙今日是秦川
浅溪忽涨寻常水|朽树犹开千百花|有酒可沽鱼可买|造门莫问是谁家
夜深月透小窗纱|梦到瑶池阿母家|急遣山僮开户看|不知是雪是梅花
虢国夫人约素身|不教脂粉涴天真|一斑曾向春前见|颜色如今更可人
晴溪帆卷橹声柔|两岸青红湿未收|欲问三吴清绝处|碧澜堂下采莲舟
森森乔木得诸邻|雾锁云埋不记春|报得看看鳞角就|为君惊起梦中人
秧畴夹岸隔深溪|东水何缘到得西|溪面祗销横一枧|水从空里过如飞
芒履犹香楚地花|一瓶随处是生涯|不须乞食游女去|舍利城多长者家
轻河如练月如舟|花满人间乞巧楼|野老家风依旧拙|蒲团又度一年秋
万山起伏如波浪|中有璚楼晻霭间|忆驾松颠骐骥去|乱云堆里听潺湲
洞中梅发手常题|祇欠花前水一溪|我笑欠溪君欠洞|世间胜事许谁齐
偶读黄庭欲寄音|闻君今已恋琪林|诛茅结屋云山里|祇恐云山不住心
举手拈来笑似人|海云飞堕一枝春|临风看舞双衔凤|安得徐生便写真
绮堂嫔御坦春容|暂止连绵组绣功|却取诗书共披阅|终朝歌演二南风
城东城西旧居处|城里飞花乱如絮|海燕衔泥欲下来|屋里无人却飞去
狂花野蔓满疏篱|恨杀丝瓜结子稀|独立无言解蛛网|放他蝴蝶一双飞
渔艇无踪樵径荒|平沙露冷月微茫|问师此景从谁得|莫是前身现雁王
三月淮南鼓战尘|无双亭下隘游人|此花不解兴亡意|也向年年鬨一春
地藏天设几千年|合有神明启震川|大院豁然临大路|人间始信有壶天
甘香曾饮谷帘前|携茗仍来试煮泉|更觉清风生两腋|始知鸿渐是茶仙
贺监湖边树树花|东风随意作纷华|那知老守怀归切|陇水秦云是我家
三面青山围竹篱|人间无路访安危|扶筇共坐槎牙石|涧水悲鸣无歇时
天雨萧萧滞茅屋|冷猿秋雁不胜悲|床床屋漏无乾处|独立苍茫自咏诗
鄱阳策杖抵岩巅|旧有丹炉锁暮烟|今古一双龙虎石|侍郎仙去是何年
冶城山下朝天宫|万岁巍然殿顶中|不以朝天南受贺|南宫西面义何从
青山日日数归期|江上扁舟去尚迟|夜半疾风雷雨作|孤衾卦口梦醒时
庭训看来字字真|老于吟咏转精神|沧洲吾道平生语|不道苍生望在身
少日经行晚坐禅|曾教舌本吐青莲|而今一字无寻处|饱饭松风任意眠
王大曹瞒伎俩均|华佗郭璞枉危身|传君秘诀君牢记|但道君侯是贵人
归袖迎风拂面埃|青山望处白云埋|如何千载离家鹤|学得仙时不便来
闲塘九月雨潇潇|清浅残荷曲木桥|一派烟光思无限|好裁秋水上轻绡
西槛新来玉宇风|侍臣茗碗得雍容|庭槐似识天颜喜|舞破清阴作两龙
时俗江南重小年|河湟此夜重凄然|抱衾冀作还家梦|想见严亲尚未眠
画工如山赤墀下|调子之笔丹青匀|一洗万古空凡马|曹将军外更无人
句里兴怀快阁晴|独登长是费幽吟|有兴能来故差易|真愁回棹似山阴
未到莲花刻漏残|上方灯火照梅檀|丰山月落曹溪树|惊觉僧窗鹤梦寒
小船独坐看平洋|历历登高旧事长|戏把此身观变化|今年无酒过重阳
千仓积粟栋崔嵬|夜浸洪流亦殆哉|不是脂膏天所惜|岂应水到却平回
墩夹边墙内外长|纷纷庐落绕牛羊|白貂绿马边头贵|争换红盐向市场
祖舜宗尧自太平|秦皇何事苦苍生|不知祸起萧墙内|虚筑防胡万里城
常笑秦皇与汉皇|一生徒梦白云乡|东南蕞尔垂亡国|犹说金丹事渺茫
阮家门巷草青青|绰楔空传孝义名|刲胁救亲天感动|至今光彩照图经
名器君司戒妄求|幸门一启国深忧|请看三晋叨封后|便有田齐亦效尤
诗人从古例多穷|林下如今又两翁|应笑湖南老宾友|两年吹落市尘中
从来个事不囊藏|刹刹尘尘为举扬|近日令严谁敢犯|不教夺市与搀行
绿阴深寺独经过|有客孤吟寄薜萝|容易相逢容易去|晚花历乱鸟声多
铜鼓冬冬聒耳频|世机纷扰正愁人|官夫又拨民夫辏|剥尽衣衫哭水滨
先生出语已惊人|戏作梅花又逼真|眼底江山诗有助|胸中丘壑画精神
坐到更深月到扉|惺惺不是悟禅机|知君唤醒几年梦|化化生生总在微
君家富贵有汾阳|只要文章光焰长|莫为梅花费诗句|细思丹桂是天香
欲报劬劳慨昊天|青灯耿耿思绵绵|顾我旧游挥客泪|与君同废蓼莪篇
霜风猎猎将寒威|林下山僧见亦稀|怪得吟诗无俗语|十年肝鬲湛寒辉
四寂无人雪在峦|喜君乘兴酒肠宽|上方归路踏梅影|霜月一庭天正寒
石田茅屋归来计|长日呼龙种玉芝|高卧熟眠应不忘|五更风雨道涂时
披襟谈笑动梁尘|白发原非避世人|三尺皂囊频□检|万言书在墨犹新
世情洗尽直如弦|耽酒工诗妙悟禅|莫道曹丘空四壁|满囊珠玉总娟娟
蝶雏初褪绿香胎|便学寻花隔院来|斜过短墙飞不住|又随红蕊浪吹回
幕天席地供馀酌|惜月留云忆旧书|今日海边消息断|空令稚子摘芳蔬
当年我爱薛夫子|日日焚香可告天|复性功深濂洛秘|谁云书录是言诠
失国之君多咎政|兴王者作著休符|亡秦天告由胡亥|非谓长城外有胡
落尽春红春梦熟|平沙小苑窗中绿|美人睡起背东风|蛱蝶飞来上修竹
白头归舍意如何|贺处无穷吊亦多|左降去时裴相宅|旧来车马几人过
显德衰微国祚迁|儿孤母寡足堪怜|如何宋主迎□□|□□□□□□□
荆州雄据大江滨|不到于今二十春|邂逅看君赠行卷|眼中无几昔年人
头枕南山尾北山|风雪陡顿落人间|五台拍手峨嵋笑|此外都卢是赤斑
入京翻遣似并州|数醉乡人春酒楼|来日寄将消息否|绮窗寒树着花愁
佐梁图禅尔开先|舌断徒劳上诉天|一梦功名成底事|东阳风月自千年
六合为家乐宴宁|山中猿鹤也忘情|双成吹彻参差玉|沧海东头看月生
双双何事为春忙|花底飞来羽翼香|今夜且留枝上宿|莫烧银烛照红妆
暮春之初光景奇|湖平山远最宜诗|尚馀一恨无人会|不见蝉声满寺时
年年式宴集簪裳|百辟班联振鹭行|曲谢臣邻尤跂望|司珍新奏玉茶床
病客还随倦鸟翰|霜风犹带客衣寒|谁持马上归来句|换得天孙云锦端
本来无物使人疑|却为参禅买得痴|闻道无情能说法|面墙终日妄寻思
东南民力近如何|日见云帆转北河|课上不须论殿最|由来良吏拙催科
妖白猩红异澹浓|沉香亭北倚东风|争妍欲贾三郎宠|韩虢梳妆各自工
忍将死别季伦家|百丈楼前日色斜|一片香魂随笛散|却疑吹落玉梅花
听经人散藓花深|千古谁能更赏音|只好岸巾披鹤氅|风清月白坐弹琴
一曲亭前水接天|放翁短棹弄风烟|宿芦纵有江湖趣|犹是人间赝钓船
瑶琴能挑文君意|玉笛安知虢国心|但是有情俱感动|惟村夫子不知音
两年无事坐窗间|数尽西边不老山|薄暮忽迷云与树|惊来乍见别峰峦
沧波眇眇太湖边|引领西风为怅然|已会老师忘世事|阿兰那行即真禅
乱石穿空迭浪惊|乌犍百丈上洪轻|扁舟载雨西风急|试问徐州一日程
当年志气尽豪英|便把文章作六经|堪笑从前大昏草|十年方见服膺人
采药今朝偶出游|溪边小立唤渔舟|未须著句悲摇落|嫩日和风不似秋
君家拄杖班龙质|十二星精光怪多|直教腾踏风云去|王道平平奈尔何
黄祖城边下石船|蕉林暗地雨如烟|只知问俗求民瘼|却愧经旬卧瘴天
竿头五两风袅袅|水上云帆逐飞鸟|送君初出扬州时|霭霭曈曈江溢晓
等闲拈起一机看|顿觉重重海岳昏|划尔一声轰霹雳|木人闻后更谁闻
非关色相与声闻|此意如何举似君|真马不须鞭影露|本来谁道有迷云
挟矢操弓短后衣|扬扬意气似男儿|欲凭一怒除民害|可惜为人自不知
岂肯闲寻竹径行|却嫌丝管好蛙声|自从煮鹤烧琴后|背却青山卧月明
山林远遁真成癖|车马频劳岂世情|一曲骊驹怅歧路|满天风雨隔江城
笔翰超然松雪仙|丹青已矣霅溪笺|高斋应有横经暇|品画临书亦自贤
仙人应爱武夷茶|旋汲新泉煮嫩芽|啜罢骖鸾归洞府|空馀石灶锁烟霞
纤阿敛照窗风起|渐觉霜寒逼玉床|幽恨从来无早暮|不知宵漏向人长
黄昏锁院听宣除|翰长平明趁起居|撰就白麻先进草|金泥降出内中书
玉堂清冷夜初长|风雨萧萧忆对床|徼道传呼钟鼓密|梦魂那得到君傍
石根苍竹净晖晖|暖翠翻花遍羽衣|见说上林春似海|乘风好与凤凰飞
都人共喜太师回|比户争迎不得催|正值土楼滩水浅|大家出手挽船来
治世求归济物功|希夷入我道情中|从头日日被烦恼|烦恼思量总是空
病来桑扈老媻姗|瘦策东风兴未阑|野菜黄云山霁雪|风光何处不堪看
二月桃花煖欲然|墙南美锦正芊绵|底须更觅逃秦叟|绕屋春红即洞仙
莫问居人溺与逃|破篱敧屋宿渔舠|中庭老树秋风后|鹳鹤将雏夺鹊巢
春来愁去只因花|春去愁来翻𣨼酒|长恨愁多酒力微|为春成病花知否
织素尘机长寂寞|燎黄锦诰谩荣华|堪同络秀书前史|谁为王符访外家
不嫌茅把盖头低|为爱平檐野雪迷|自与芦花梦明月|夜寒空误鹤来栖
武夷洞前皎月生|归人近得坦途行|阴霾涤尽无纤翳|远彻乾坤一样明
分司冠动神羊影|江渚舟冲白鹭群|见说武昌风日好|楚王宫殿蔼晴云
眼底峰峦动几千|青山白帽任翛然|今宵马祖跏趺处|说破寒岩一线天
三峡桥边杖屦游|此身疑已到夔州|题诗欲比真三峡|深愧词源不倒流
金翠丝黄略不舒|蚌盘清宴意何如|岂知三阁繁华日|解为君王妙破除
却喜君知取友端|诗情游戏志睎颜|更烦为说开三径|安得斯人数往还
猎猎西风秋水清|野花寒草傍流生|沙边水鹤待鱼立|石底暗蛩先夜鸣
云本无心翻妒月|晚来疏雨黯江城|广寒忽放嫦娥影|依旧关山万里明
势掠郊原飞急雪|声摇窗户过奔雷|坐知多稼连云熟|不独新凉傍枕来
春风珠幰走青虬|清夜西园谁共游|十里水边浑似雪|唤船应是误王猷
花开花落两悲欢|花与人还事一般|开在枝间妨客折|落来地上请谁看
道分相投气味长|就中何处最难忘|芙蓉阁上秋窗下|卧枕泉声并石床
吾爱白云云爱吾|朝朝暮暮伴吾庐|从龙傍鸟随他去|留与幽人作画图
风光琰琰动春华|回首烟波万里赊|山似翠屏西子国|溪如罨画越王家
未放温风破柳条|先教庭树雪花飘|初疑乾雨从空堕|不觉香酥著地消
铢铢两两较高低|眼渐昏来意渐迷|弄月吟风程伯子|不知何以学濂溪
元公具述鲁公书|文象相参翼轸区|语气一时扬盛德|词锋千古挫凶徒
素淡丰容不自持|养成妙质亦多时|不知巧倩东风里|含蓄清香欲待谁
弃舟穷走计全躯|力战凭城志扫除|身死不殊心死异|海全他日付谁书
早岁携书上帝州|登科司宪又承流|老来归向高斋卧|景仰先贤总匹休
直节亭亭屹不流|冲然襟度更休休|世间多少难平事|可惜先生不少留
秋热春寒花不老|云浓日薄雨频收|共言今岁鱼偏熟|旧网须教展一筹
合浦秋清水不波|月中珠蚌晒珠多|光含白露生琼海|色似明霞接绛河
晚来泼火雨犹寒|捲尽纤云转玉盘|想见梨花深院落|秋千影里数归鞍
日午放朝车马频|中天风火促飙轮|侯宫戚馆冰山冷|赤日黄埃渴杀人
一幅鹅溪写辋川|高情相许已三年|春风传得平安报|剪与淇园半亩烟
相随断发及文身|异俗殊音强自亲|除却声华与文物|不知谁假复谁真
夹径花开一丈红|傍池新竹万枝风|闲来笑语忘为客|杯酒淡烟明月中
一世夔龙集盛期|公槐邦栋耸乔枝|更将出处均天分|荀凤庄鹏各有池
秋草更绿秋林衰|长安游客未成衣|凄凄斗欲变寒色|一夜独语看灯辉
吾祖平生学苦空|至今馀庆尚重重|佳城气象年来别|秀出南屏第一峰
熟睡能令虏退师|高谈聊决庙堂疑|胡尘洗尽浑无事|却卷波澜入小诗
出仕因诗忤长官|布衣时节更孤寒|长安得意春风里|百岁都来一日欢
乡人不识王有道|抔土空传唐校书|闻道遗诗尚多有|典型不似晚唐馀
鸡犬无声白日闲|一筇九节过眉班|会须俎豆三高上|且寄风流二老间
花县仁风日念兹|黄眉冲雪到茅茨|予攸好德何能尔|信是人人共此彝
枯木岩前不受寒|几曾披腹诧琅玕|春风何限闲花草|岁晚贞心要耐看
高价租船作胜游|穷逋那敢斗风流|西湖多少闲春水|不洗中原二百州
好读床头易一编|盈虚消息总天然|峥嵘齿颊皆冰雪|肯怕炎方有瘴烟
谁写潇湘一段秋|却疑坡老学湖州|欲知此物能医俗|好问当年王子猷
满溪烟雨白鸥闲|漠漠鱼罾占一湾|几缕清歌云外出|吴姬分月荡舟还
卷地狂风殿晚春|落花盖水欲成云|向人不改故时面|惟有苍官与此君
雁字横斜谱锦章|呼群嘹亮动回肠|来时即是去时路|一字何无到妾房
狂蜂浪蝶尚飞翻|春去浑无一点痕|秪有东风知客意|乱吹花片拥篱根
双双白鹭坠青空|飞入花汀杂翠红|烟火一篷渔舍晚|归时荡漾小船风
我爱幽兰异众芳|不将颜色媚春阳|西风寒露深林下|任是无人也自香
松岭云峰步步佳|芒鞋竹杖极幽遐|使君不得同清赏|正恐山将翠幕遮
岘亭留恨为伤杯|未得醒醒看便回|却想醉游如梦见|直疑元本不曾来
养得狸奴善匿形|闲来花外扑蜻蜓|不知黠鼠浑无忌|白昼徐徐出外庭
解后南鹏怒辄翔|乘风附翼过清湘|罗浮本是仙家景|借与如来作宝坊
江梅信是丈人行|老干能开白玉花|笑杀天台桃几树|不分清俗要相夸
鸡苏狗虱难同味|怀取君恩归去来|青箬湖边寻顾陆|白莲社里觅宗雷
随分棺衾足掩身|不劳吊客叹家贫|白头赢得青山葬|多少寒沙暴骨人
劫空田地自由身|眼绽无心典竺坟|探讨正音谁可拟|调高终是遏行云
网轩凉思蚤相催|红叶生时雁又来|不用题情付流水|已从步辇过宫回
高高下下两无穷|尽在壶天一色中|俯仰不堪供一笑|何当相与问洪濛
刚丢半点光如漆|一月能消得几分|闻道草玄今尚白|故将石墨赠扬云
随处丹青写我神|故人相见问何人|于今百十张东海|只有元来一个真
东山追饯谢诸公|海色山光兴味同|晚霁岂须愁急雨|更移烟艇逐溪风
梨花满院读书声|竹马儿童自送迎|共说东风吹雨散|山翁今日作清明
三岁欢娱曾不足|一朝离别已伤多|海棠花畔听丝竹|无奈风光入眼何
未饶拄杖挑山衲|差胜袈裟裹草鞋|吹面谷风冲虎过|归来松雨撼空斋
秋来湖阔渺无津|旋结渔舟作四邻|满眼是诗渠不领|可怜虚作水云身
千花覆槛柳垂丝|昼刻传呼淑景迟|圣主自观新进策|侍臣簪笔立多时
水落江潭月满汀|秋光一色漾空青|长歌窈窕吹箫者|祗许飞来白鹤听
汉将如云不直言|寇来翻罪绮罗恩|托君休洗莲花血|留记千年妾泪痕
爱山特地上山来|俗虑醒如醉眼开|举首但惊云汉近|直疑平步出尘埃
几见春钟度上阳|偶因寒尽强临觞|故乡只在车轮下|自是青云路每长
归去桐江觅钓舟|百年经济亚伊周|故人脱解如汤武|谁谓先生不肯留
御袍黄间状元红|剪刻原归造化工|陶令归来秋正好|可能无酒醉西风
不到君家几换春|眼中风物一番新|吾园小小知何用|不似兹园可养亲
姑射神游阅九关|水精宫殿不胜寒|下窥人世生尘想|故作梅花与俗看
触地摩天誓力深|凭将光响瞩城阴|众人国士分明语|未肯模糊是此心
青山久隔故人面|修竹自同君子心|老可近来无一事|为添清影满东林
一枝春色自应怜|羞向东风斗媚妍|可恨少陵寥落久|无人驱马过寒川
野岸江村雨熟梅|水平风软燕飞回|小舟送饷荷包饭|远旆招沽竹酝醅
牛背稳如千斛舟|斜烟细雨任遨游|春风草绿江南岸|祇见轻寒不见牛
怜君落魄不堪羁|笑我如君不我痴|世事只今如戏剧|也甘晦迹向明时
杯水得风犹渺然|况兹章贡远连天|一穷坐我靡他问|下水宁闻劳挽牵
黑甜有味要须尝|一枕谁同夜雨床|世路风波难著脚|老来当以梦为乡
久惜离群恨见迟|谁知相见倍相思|从今忆弟休怜弟|又恐别时胜此时
谁写江南雨后岑|清寒空阔扑云林|何当载我图书去|共试野航春水深
露桃香泛冷胭脂|低映相思玉树枝|看取广寒宫殿去|涌金香泛月来时
裹头保母性温存|不敢移身出内门|寻得描金龙凤纸|学摹国字教皇孙
地僻林深无过客|松门元自不曾关|展将一幅溪藤滑|写得溪阴数点山
谁知方寸去留初|尽把功名付葛庐|举目檀溪人不见|空传谷隐念交书
看取有心常不展|亦知随分坼佳葩|无端大叶映莲幕|却笑菖蒲罕见花
清香裛露对高斋|泛酒偏能浣旅怀|不似春风逞红艳|镜前空坠玉人钗
沿江坎上即田畴|满店烧春酒气浮|峨眉五月雪消水|刚让侬家割麦秋
海棠初叶牡丹花|转觉衰颜一倍加|徙倚阑干问芳信|姚黄魏紫已萌芽
万木未春先玉蕊|千峰非浪亦银山|雪融毕竟无踪迹|依旧梅花耐岁寒
第十琼筵敞禁庭|两厢丞相把壶瓶|君王自劝三宫酒|更送天香近玉屏
毡帐前头系五花|胡姬团坐奏琵琶|将军起舞向东笑|边月于今照汉家
猎骑秋来在内稀|渚宫云雨湿龙衣|腾腾战鼓动城阙|江畔射麋殊未归
玉腕交加摘露房|生憎孟姥妒檀郎|榜来兰楫吹令远|引去莲歌咽不扬
病里不知春去速|才逢寒食又清明|何人作伴共闲话|无酒无花慰此生
小窗杯酒恨匆匆|别后谁来旅梦中|寒食东风归去后|寻盟须过蒜山东
金銮殿里书残纸|乞与荆州元判司|不忍拈将等闲用|半封京信半题诗
罗袜生香踏软沙|钗横玉燕鬓松鸦|春心正是芭蕉叶|羞见宜男并蒂花
广文人物世间无|两眼晶荧照乘珠|拈出便应人叹服|粹然议论到先儒
物值同时妒亦宜|梅花今见子离离|相逢洞口千红里|素影当前君不知
红日衔山莫景明|扬舲共喜夜风生|中天月好长湖稳|五六云帆作伴行
粉香云暖露华新|晓日浓薰富贵春|好似沉香亭上看|东风依约可怜人
澄江练净晃岩扉|霜树萧疏野鸽飞|满地飘风人迹少|夕阳门掩一僧归
松门长日闭烟霞|扫石焚香诵法华|禅客到来无所见|水晶宫里玉莲花
凿屋分将一尺明|坐令隔幌见帘屏|任从世界倾盆雨|只要萧萧数点声
藤箧纷披拥蠹筠|日开黄卷代谈宾|一经皓首心非悔|枉是无言对斲轮
马首经从庾岭回|王师到处悉平夷|担头不带江南物|只插梅花一两枝
江上荒城猿鸟悲|隔江便是屈原祠|一千五百年间事|只有滩声似旧时
种得潇湘玉数竿|朝回几度倚阑看|仙翁别后平安否|写赠应期共岁寒
碧梧淅淅送秋声|坐倚银床百感生|谁向御沟题落叶|不知沟水最无情
胡尘一夜满乾坤|十六陵中草色繁|旧物又随时运去|何如兹树至今存
局中胜负几回新|画在丹青亦损神|莫把等闲消岁月|旁观都是下棋人
远道何由惠海南|不堪归兴满松杉|亦知三月当三日|花鸟馀情到草庵
台上萧萧万木秋|谪仙文藻亦荒丘|凭高莫问前朝事|惟有长江日夜流
池阁凉生荔子风|细倾尊酒与谁同|百年身事从天定|得失何须问塞翁
长安回首战尘中|罗绮繁华一夕空|惟有温泉旧时月|远随车驾到扶风
百道飞流向剡飞|高田不歉下田肥|吴人只道吴山好|黄独如拳也救饥
笔花何似脸花妍|蝴蝶新辞亦可怜|珍重莫书桐叶上|奁中尚有浣花笺
鬼物从来著论无|题门安用换桃符|呼儿记日开书读|为说濂溪太极图
采蕨东山趁月归|不妨清露湿荷衣|到家小犬迎人吠|老妇携儿候竹扉
沽酒来寻水驿门|邻船灯火语黄昏|今朝始觉离乡远|身在丹阳郭外村
荷锸相随死便埋|平生六合等浮埃|千年一醉不知晓|谁向苍苔酹一杯
谁将暖律入寒荄|红染枯枝特地开|可是仙人颜不老|霜朝唤得脸朱回
湿云拖雨过前山|远树冥冥烟雾间|碎石乱流人不渡|晚来惟有一僧还
一阵孤军不复回|更无分别只荒堆|莫言赋分须如此|曾作文皇赤子来
陶令门前罥接篱|亚夫营里拂朱旗|人事推移无旧物|年年春至绿垂丝
步虚声里碧云飞|佩玉珊珊谒紫微|月浸刚风鸾鹤过|仙都道士拜章归
天成素缕结秋深|巧刺由来不犯针|篱下工夫何绚烂|条条绾缀紫花心
门外黄埃没马头|山中花木自春秋|尘忙恐被禽猿笑|尽日看图不下楼
常州草虫天下奇|女郎新样不缘师|未应好手传轮扁|便恐前身是郭熙
斗鹌初罢草初黄|锦袋牙牌日自将|闹市闲坊寻搭对|红尘走杀少年狂
自知无业致吾君|只向空山弄白云|已共此山私断定|不须转辙重移文
长笛呜呜杨柳枝|捲帘清夜酒醒时|光风亭外春无影|明月中天水满池
禽声戛玉琤如堕|蝶翅新妆粉欲飞|山静物闲无一事|却嫌钓叟下鱼矶
烛似无情还有情|酒边故故弄昏明|宴酣尽道谁能觉|□□□□玉笛声
白雪红铅立圣胎|美金花要十分开|好同子往瀛洲看|云在青霄鹤未来
入云晴𣃁茯苓还|日暮逢迎木石间|看待诗人无别物|半潭秋水一房山
群山如囿秀回环|秀拔群山是北山|我恐山中猿鹤怨|移文未至已先还
灵府清寒梦境开|浑涵万状入诗来|章泉此老闲拈出|忽到窗前疑是梅
解访江南处士庐|行藏正自与时迂|题诗更及夜郎客|此段如今绝世无
韶光不见分成尘|曾饵金丹忽有神|不意薛生携旧律|独开幽谷一枝春
秋入江湖事事幽|未妨著我咏洪流|水居三两似相识|苦问来船仍去舟
冯凌泉石负春山|更著清滩下一湾|唤作雪溪殊不恶|只愁兴尽我空还
城头蔓草受新霜|天外孤鸿叫夕阳|送客情怀枫树老|著人襟袖菊花香
远臣不与近臣同|但爱花枝照眼红|莫道夜深无酒卖|蛋家船在岸之东
内官白面坐喧呼|尽道能开五石弧|临敌一时皆扑灭|貂珰铁劵岂应图
罢浴清溪步夕凉|四檐风月宿僧堂|依稀却忆高曾上|桑梓连阴是故乡
园官爱果胜黄金|一树生成一树心|味美巳知堪适口|当思培植用功深
东风吹起白鸥波|五粒松枝带女萝|昼省归来休暇日|听莺时节正春和
九峰参立倚空明|好事传闻应列星|运石早知能赎罪|上书何必待缇萦
秋夜佳人歌木兰|潇湘幅上水云寒|谁教蕙帐留春色|九月桃花镜里看
临轩圣主赐衣裳|头白监官检药囊|禁漏初长拟封事|玉楼天半夜苍苍
多多泻酒愁无况|久久吟诗淡有情|花作雪飞深一寸|月随云上恰三更
六雄糜沸扰天纲|天下嗷嗷望禹汤|多事秦皇能一统|却教人忆楚怀王
小鸟群飞独木阴|笑声骚屑如鸣琴|见人接翅却飞去|还入前村枫树林
桃叶相逢但交臂|李鬟何许费凝眸|尔曹岂解文字饮|应道吾侪输此筹
红芳渐少绿阴多|留得韶光满内家|不用金炉添麝炷|深闺剩挂木香花
莫欺玉蕊瘦栾栾|中有江南长恨端|白发天涯归未得|年年老眼泪中看
一丈唐碑今露立|十寻梵塔已低摧|层层石佛云闲出|坐阅齐梁成劫灰
生怕秋虫稻把稀|腰镰争出傍晴辉|尻高首下泥中鹤|啄得黄云尽始归
朱衣绣袄织金花|宝盖仙幢拥翠华|文武班齐天乐奏|龙头小辇载官家
按下云头好看山|高低峰顶绝跻攀|翻身拶出虚空骨|云自闲来水自潺
拍月萦炉一小舟|欲穷仙岛路何由|须君一见安期老|指点苍茫为汝谋
竹好祗生君子国|松高不受大夫名|两郎风韵都相似|结作东南四友生
湘灵鼓瑟渺何之|一片愁云𣨼九疑|总为人间尘满镜|锵锵佩向月中移
鸣琴关镇晓风清|携得弦歌遍海城|父老岂长看昼锦|中原最苦是苍生
满眼文书堆案边|眼昏偷得暂时眠|子规惊觉灯又灭|一道月光横枕前
先生洛社坐忘机|大尹朝天去佐时|今日梅花浮别酒|青云早晚重来披
三更老衲卧禅床|静笑羲和太着忙|尘世劳劳何日息|吾将散发到扶桑
青葱树隐赤阑桥|浦溆人家望望遥|开过桃花春浪暖|闲看翡翠戏兰苕
春雨伤多众虑深|那知六月似梅霖|天公事事俱难准|扫尽闲愁信意吟
钟阜龙蟠第一山|孝陵遥在五云间|四时有典严朝谒|簪绂常陪侍从班
叹息苏公无恙日|坡头自筑小山房|五年不识官壶味|只以春江当酒觞
岂合钧天醉帝乡|独醒端为礼医王|更怜小邑凋残甚|乞与大间肘后方
前日丛篁苦蔽溪|祇今檐与四山齐|裴回有句不能吐|要与乘凉一杖藜
木本曾看烟雨梢|临窗依砌韵偏高|可怜不入繁华眼|祇称清谈王马曹
缓步巾车出鲁山|陆浑佳处恣安闲|家无仆妾饥忘爨|自有琴书兴不阑
晚来东殿放笙歌|外院池亭得暂过|深炷炉香登月榭|栏干西角拜姮娥
惨澹平烟波浩渺|隐月馀光飞白鸟|依稀一舸是渔舟|独钓寒江天未晓
今朝才得见征鸿|羁客凄凉意万重|数行若到江南去|好写平安向远空
峭壁凌空欲堕江|东来屴崱势堪䧏|紫芝瑶草何人采|目送长空鸟一双
夕无下照澹云亭|暝入前除独自行|栖树喧沉砌吟迥|雨留微润作秋清
路旁芳草正萋萋|游子朝来别故溪|回首壶公魂欲断|前山又听鹧鸪啼
三年频上仲宣楼|日日题诗忆旧游|归去米囊花正好|共沽村酒擘箜篌
冲冲行路自多岐|已踏归途尚虑非|夜犬只知人是盗|不知人亦夜来归
方池留水胜埋盆|露入莲腮沁粉痕|铃索无声人不到|小禽飞入闹荷根
上临绝壁下深湾|合著危亭阿堵间|咫尺吾庐不相识|人间何处有溪山
每从讲易见天心|柳色池塘带雨深|松柏耐寒霜雪后|依然颠木又成林
百顷风涛万马奔|空山行旅尽销魂|未论天险开巫峡|疑有神功凿禹门
向来百尺楼上客|此日崖前藤一枝|贺监心期人不识|越中惟有鉴湖知
晚晴相唤浣罗衣|惆怅春波没石矶|忽觉风吹歌笑近|南邻游女画船归
少年昆季尽辉煌|自古元方又季方|宋氏风流今不远|苏家文史更谁强
仙家乐事有常程|不写羲经即道经|春日渐和风渐暖|不妨排比冷泉亭
花前虽病亦提壶|数调持觞兴有无|尽日临风羡人醉|雪香空伴白髭须
云开风定雨常移|雨我新畬及旧菑|老圃年来曾学稼|请听布谷莫愆期
薝葡胎玉破新函|白发簪花老自惭|冲雨摘来安枕上|香熏华顶老图南
餐香谁亦到湘滨|西崦东篱滥一巾|去岁金英曾照我|今年玉蕊又惊人
花间𪾢睆啭黄鹂|彭蠡风高片席移|别后相思千里月|投珠无计转堪悲
曲度珠帘怀吕相|庑排红榜媚韩王|先生清隐心如水|消得编诗一瓣香
初闻昼漏报升衙|退食从容日未斜|闻访同心过别署|笑看驯鸟啄庭花
逶迤避地出江陵|列戟朱门衅已乘|何用先朝频颂美|腹心曾不似张衡
吴缣半幅浪如堆|开卷晴窗殷地雷|一见野人心目爽|中秋曾看夜潮来
横肱盘石俯清泉|山泽臞儒似列仙|泛水登山聊肆志|著书万卷果谁传
拦街父老不教行|出得东门已一更|一事新来偏可意|梦中闻打放船钲
割肉金门满袖归|朔来沾醉湿宫衣|晚凉浴马荷花荡|㶉𫛶鸬鹚惯不飞
瑞入春风醉紫霞|东华光景剩西华|金墩不似仙墩好|玉镜阎浮次第花
春冰消尽碧波湖|漾影残霞似有无|忆得双文衫子薄|钿头云映褪红酥
农人辛苦绿苗齐|正爱梅天水满堤|知汝使车行意速|但令骢马著鄣泥
老渔吹浪不肯休|一夜南风打篱响|滩下轻舟未可行|山脚盘涡似车辋
西子湖头春草生|越王台畔暮霞明|知君块磊无从寄|不博当年画苑声
马瘏前咏闵驰驱|登岭今朝歉瘦驴|自是老来情味减|欲图靡盬可安居
十里烟村一短筇|山僧野叟日相从|疏慵合向此中老|不问蓬莱若个峰
墨光之外喷秋光|夜永江寒楚塞长|记得苍梧多泪竹|缄愁无柰断衡阳
逊敏工夫不可偏|两端相济若韦弦|允怀固是常存养|明善谁知合在先
最爱诚斋语绝佳|莫将清苦入妍华|淡香秋晚谁能道|犹是安阳昼锦家
不肯独醒如屈平|要于酒国立诗城|苍头满挹鸬鹚杓|中有春风习习生
满榻尘埃不下山|白云堆里老陈抟|山中若见种明逸|休说樵夫是达官
晓际风霆上紫坛|夜吹箫管向人间|月明孤鹤三千里|知过吴山与越山
粉蝶黄蜂只漫来|绕阑香朵一时开|薰风并落弹弦手|半醉花前亦快哉
小桥只在槿篱东|沟水穿篱曲折通|烟雨空濛最堪乐|从教打湿败天公
人家楼阁枕江烟|江上危樯泊万船|欲问当年无故老|青山依旧水连天
翡翠堆头乱不梳|梅花脑子糁肌肤|夜来急雨元无事|晓起看花一片无
区区终日困尘劳|长恨仙山去路遥|岂谓一朝供顾挹|坐令逸气出层霄
沤生沤灭负苓易|云去云来摩诘诗|莫道赏音今古少|江山新亦受人知
一夕为亲犹尽孝|若为男子事君何|江淮多少英雄将|厚禄肥家学倒戈
共覆三衣中夜寒|披时不镇尼师坛|无因盖得龙宫地|畦里尘飞叶相残
一出都门五见春|衣冠空染九衢尘|山林有约谁留汝|猿鹤无言解怨人
浮海南来已几年|问师何者是单传|法门不二无文字|岂必西天更有天
漠漠江云路不分|小桥流水夕阳村|唫翁马上频回首|一阵东风暗断魂
霞蒸春暖丹初熟|许我刀圭未暇寻|只在鸳鸯湖上住|杏花种得满园林
室如晦处有通光|内外相须是直方|认取青毡为旧物|要看鸣凤在朝阳
万仞云开玉屹屏|仰屏何处是无形|孤儿一掬西亭念|安得岩岩借色声
小钟连罚十玻璃|醉倒南轩烂似泥|睡起不知人已散|斜阳犹在杏花西
录事张公老且贫|一身阖郡事如云|仓卒开城容万众|从容行酒壮三军
朔风吹雪满天涯|寂寂朝云冷万家|试步城头望坊巷|玉枝无处认梅花
篙子弯弯尽似弓|朝来撑破几莲蓬|玲珑石壁多虫蛀|一缕云穿藕孔中
千首清诗竞夜长|真成蝴蝶为春忙|莫教流落人间少|雷电它时下取将
天涯地角一何长|雁塞龙堆万里疆|每恨沦流经数载|更嗟缧绁泣千行
握手临岐酒一卮|赠君聊为采江蓠|不辞残暑兼程去|恐负儿童竹马期
辙环死只欠居夷|此地传讹且阙疑|坏屋无烟桑柘少|绝怜犹似厄陈时
族绪彫零不计年|户曹一眷更萧然|恨无收敛冠巾计|送汝安心稳坐禅
紫极清坛道士家|闲骑白鹿弄云霞|萧台旖旎金光草|春殿虚无玉树花
南人偏识荔支奇|滋味难言只自知|刚被北人来借问|香甜两字且酬伊
踏月穿云路几千|扣关来问我长年|故人合是苏耽后|我道全归更问天
丹萼瑶英阆苑开|人间何处有琼台|妒嫌弄玉秦王女|讳说南山说楚梅
家传笔法学光尧|圣草真行说两朝|天纵自然成一体|谩夸虎步与龙跳
雪花飞尽柳花飞|目断南天雁影稀|月落屋梁人不见|空馀清梦绕渔矶
天鸡翔翥郁嵯峨|曙色逢春喜气多|恍是銮坡朝谒早|数声咿喔听鸣珂
势利驱人去若流|君才六十便归休|归时不及家无有|但问松安竹健不
菰蒲风起暮萧萧|烟敛林疏见断桥|白蟹䱥鱼初上市|轻舟无数去乘潮
摩抚疮痍正似医|微君孰肯拯时危|万金良策悟明主|厚德深仁四海施
黄昏寒立更披襟|露浥清香悦道心|却笑谁家扃绣户|正薰龙麝暖鸳衾
夜晴那得晓来泥|才见金钲浴绀池|一阵五更松上雨|元来睡著不曾知
亭亭修竹两三竿|鼓动天风掠鬓寒|一点红尘飞不到|满窗冰雪自相看
公子风流绝代无|名高当与大年俱|自从剪得吴江水|不爱滕王蛱蝶图
平川杨柳翠依微|暖日游丝挂绿扉|啼鸟不知江国变|多情到处劝人归
长铗翩翩海上游|明光谒帝暂依刘|无劳更赌宣城郡|一局龙阳已拜侯
拈笔经营辋口居|心知馀习未全除|莫将枕漱闲家具|又入中山箧里书
子胥江上君逢我|泰伯祠前我送君|君卧西山那得见|令人长望洞庭云
真州送骏已回城|暗里依随马垛行|一阵西州三十里|摘星楼下打初更
己恨丹青误妾身|何消更与妾传神|那知塞北风尘貌|不似昭阳殿里人
平生春蚓秋蛇手|他日阳春白雪歌|况有古灵归论道|似师此乐世无多
云壑布衣贤亦愚|玉阶紫衣妾亦夫|书三十乘须饱读|鹏九万里从南图
龙见修雩古有名|君王亲出为苍生|炉烟已结氤氲气|雨足森森散凤城
山外情知更有山|几多突兀共巑岏|一从梦到天坛后|转觉丘陵不足看
一片花辞旧日枝|随风飞去竟何之|莫教狼籍凝蛛网|愿托馀甘在蜜脾
谷口天风起暮笳|笙歌催客咽流霞|亦知阃内非宣武|布帽何须落仲嘉
城头高榭陟嶙峋|坐看江郊洒玉尘|恨不同来对清绝|拟将佳景待何人
有家数口寄伊川|孤宦东西二十年|见说葬时无一物|空留满箧旧文编
圣贤都从一上来|时止时行道与偕|若使舂陵为孟子|光风霁月更襟怀
燕寝凝香有昔贤|百年手泽至今传|铜山钱埒知多少|不敌君家宝砚田
玉漏无声宝镜开|笙箫细细度云来|如何竞赏中秋月|打鼓鸣钲响似雷
逸兴应须效皎然|此生潇洒老诗禅|何妨剩得惊人句|咏遍江山一万篇
城南亭榭锁闲坊|孤鹤归飞只自伤|尘渍苔侵数行墨|尔来谁为拂颓墙
生憎煮豆歌声苦|谁信分荆骨肉离|不似君家贤伯仲|百年友爱几人知
草莽攀鳞未易逢|风云窈窕忽相从|应知客卧原非梦|江左人传有卧龙
花开亲老百忧忘|笑对儿孙引寿觞|不信瑶池在天上|蛾眉萧飒也成霜
锦帐银屏浸玉肌|风流应自有人知|夜深窗下横疏影|绝胜西湖月上时
几人白首困尘氛|垂老看山独有君|莫道年高筋力少|芒鞋曾踏一梯云
偶然得意挹珍流|二妙欣然共胜游|怪得坐间无俗语|谷帘泉水建茶瓯
春愁早觉费驱除|清酒何人赠百壶|投老残年无处著|只堪脱帽见霜颅
云关深掩裂荷衣|却著青衫扈六飞|雁荡峰前瞻使节|一星还旁紫垣归
水涨寒沟柳又阴|小窗风度一声禽|若将离绪萦春事|片片飞花是客心
卧云庄上残花笑|香似早梅开不迟|浅色春衫弄风日|遣来当为作新诗
闻君作宦向长沙|念我贻书到钓槎|估客不知词藻重|茫茫喧报鬻鱼虾
相将微喘度龙荒|尚有寒冰苦未尝|却怪老僧愁不死|殷勤先问耐愁方
绿径阴阴落景微|杨花零乱上人衣|长烟似爱沧波面|风色虽豪不肯飞
九重蕡烛照帘栊|三殿乘舆去贺冬|金面垂慈多喜色|史官书瑞奏年丰
长途日日促鞭缰|岂谓淹留在楚乡|柳絮因风飞扑面|啼禽又觉送春忙
柳亸莺啼夕照间|黄金买酒醉红颜|双眉不用张郎扫|翠黛分明似远山
卷却丝纶付一竿|世间无处问严滩|客星自落江湖上|只有孤山处士看
日日春光斗日光|山城斜路杏花香|几时心绪浑无事|得及游丝百尺长
金线单弦馀睡思|黪茸乱羽欠春声|立残参子黄昏月|犹傍梅花瘦影明
梅桃结子绿阴浓|饶与葵榴自在红|只有道根须猛进|未甘四下二之中
崇元馆主在齐梁|乃有元之吴郡张|相望八百四十载|我居鹤台如故乡
城破辕门宴赏频|伶伦执乐泪横巾|骈头就戮缘家国|愧死南归结绶人
尘世悠悠几古今|偶投仁里一沉吟|山川孕秀知多少|何事先生得独深
折梅江上赠人行|此是东风第一程|从此不须凭驿使|看花直到豫章城
让高泰伯开基日|贤见延陵复命时|未会子孙因底事|解崇台榭为西施
九天仙鹤下瑶台|知是蟠桃昨夜开|五色祥云光闪灼|柳营佳气似蓬莱
菽水承颜尽所欢|传家风土占高寒|力田桑梓供租了|孝弟读书事最难
群山总入玉壶中|只有沧波映远空|独钓寒江晚来雪|凭谁画我作渔翁
九重瑞日射彤云|万里天鸡到处闻|闲与侏离说声教|好教遗子受三坟
名字馨香满道途|挽将洞水注南湖|他时把杖来轻探|莫谓从前一滴无
北固楼前鹅鹳风|奔涛蹴汐撼龙宫|舟楫是非京口渡|关河忧患海陵烽
桄榔林里便为家|白首那曾识使华|莫说蛮村与黎洞|郡人观睹亦咨嗟
六龙斋洁疑圆坛|百辟奔趋列后先|华发都人惊未见|一门两使并貂蝉
青衫垂故鬓丝新|解带能眠丞相茵|纵有悬河君莫尽|古来三语定何人
对扬殊特本同参|谁自辽空强指南|今古不存师弟子|一轮秋月印寒潭
春风吹雪下桑乾|添得城中一夜寒|干鹊楼高消不尽|长安街上马头看
归来偪仄叹无庐|近借山房一榻居|面势不知多少阔|碧天万里一尘无
孤山十载饮湖光|更入江西鸥鹭行|官舍一生常近水|前身应是水仙王
落日黄尘五国城|中原回首几含情|已无过雁传家信|独有松枝喜鹊鸣
平湖雨过水云腥|暑气全消□□亭|野老放船何处去|不知山色上衣青
风雅先生旧隐存|子陵台下白云村|唐朝三百年冠盖|谁聚诗书到远孙
山禽唤觉不成眠|兴若长鲸吸百川|满酌瓷瓯当金盏|陶然便作酒中仙
山妻有钱肯沽酒|诸友赋诗期不来|范生也逐吾儿去|一夜清光对玉台
疏烟不断远钟鸣|枫叶殷红江水清|试望江南秋色里|一僧挥麈石头城
儿时曾过济南城|暗算存亡只自惊|四十二年弹指过|却疑行处是前生
良犀美玉巧工雕|议款平酬贵客邀|封付儿孙传玩远|未寒四大已萍飘
不向山林不背村|清江东畔邑东门|雨馀徐步看山罢|植杖沙边试水痕
诚己从来不问天|肯将衰白慕华轩|调羹岂是山翁事|只合看花对酒樽
相送西郊暮景和|青苍竹外绕寒波|为君蘸甲十分饮|应见离心一倍多
六七叶芦秋雨里|两三个雁夕阳边|青天万里浑无碍|冲破寒潭一抹烟
甘溪水接菖蒲涧|南汉君王旧泛杯|岁岁红云张御宴|美人歌秦火珠来
妻妾能羞亦可嘉|而今那有此人家|买臣见弃苏秦逐|却悔施施尚尔夸
孤城更在楚江西|涢口千山夕照低|君去行春应露冕|不堪烟雨听猿啼
春日寻常醉不醒|而今春日若为情|青丝纤手成陈迹|举案齐眉已隔生
瞿塘五月惊湍险|不道人心险更强|独有此渊供此老|一泓终日自天光
云山流水水中山|尽日青藜共往还|更向僧房看图画|不知身在画图间
听钟投宿入孤烟|旅馆寒灯照不眠|竹里江梅寒未吐|平台宾客有谁怜
云屯万灶玉骢嘶|斜日青山听鼓鼙|落木秋高边地远|却怜枳棘凤鸾栖
建阳昨夜起春风|凤辇时巡出九重|独见彩云飞不尽|碧霄何路得相逢
自古驱民在信诚|一言为重百金轻|今人未可非商鞅|商鞅能令政必行
榴花娇欲斗罗裙|石竹开成碎缬文|更有戎葵亦堪爱|日烘红脸酒初醺
梅从山上过溪来|近爱清溪远爱梅|溪水声声留我住|梅花朵朵唤人回
云里骑龙访列仙|羽衣霞佩去翩跹|不知一枕邯郸梦|游遍神州几洞天
归到成都万里桥|寻春问酒不须招|扬鞭指点溪南路|黄四娘家花正娇
二月湖山把酒中|呼猿洞口水涵空|醉来剥尽新花蕊|百叠生红未见风
衰草连天惨淡黄|梅兼白雪一时芳|谁知老子懒成癖|花落花开已两忘
三树稚桑春未到|扶床乳女午啼饥|潜销暗铄归何处|万指侯家自不知
扬子桥横落日明|瓜洲天白晚潮生|海云忽到金山寺|江气遥吞铁瓮城
赤手争看拯陆沈|铎声遥振海云深|空山老我应无用|谩听南风换楚音
此中天地著红尘|种得桃花万树新|岁岁东风花盛放|令人错认武陵春
红城万户拱皇居|宿卫亲兵饱有馀|苑鹿与人分食惯|朝朝群聚候麋车
山边小寺匝烟萝|秋日曾同范史过|记得一樽相对处|豆花门外雨声多
鸿池绿水傍东都|清籞花枝绝代无|酤酒天津宁论价|朝来山鸟劝提壶
暖日当头催展菜|和风次第遣开花|呼童远取溪心水|待客来煎柳眼茶
大坂溪头寝庙开|端公香火百年来|一时孙子能绳武|豸绣同登内外台
淮山万点雨晴初|日日寒帷望太虚|野阔天低今可压|闭帘无事只看书
春潮和雨没平沙|沙岸疏篱尽酒家|北客惯寻寒食路|不知人日已无花
翠叶轻笼豆颗匀|胭脂浓抹蜡痕新|殷勤留著花梢露|滴下生红可惜春
千红万蕊彫零尽|安得枝头数点红|疑是神人写春色|镇长留影在屏风
春到东岩万玉斜|青毡寒映广文家|冰枝把赠罗浮色|认是江南第一花
破屋依依寂寞滨|千山头白树存身|洛阳县令曾知否|中有饥吟僵卧人
霍山庙食庆流虹|民物讴歌乐岁丰|七宝社回呈了马|年年归路雨和风
章华西望即高唐|为雨为云入梦长|惟楚有才如宋玉|只将词赋事君王
年来乳燕亦堪羞|不学杨花得自由|飞过几家门户去|直须寻见最高楼
赠汝并州百炼刀|一刀削净杂劳嘈|内心无喘诸缘息|赢得清闲趣最高
冈峦过尽见郎山|曲曲沙堤易水湾|东望金台人不见|数声啼鸟野花闲
老僧遁迹石楼间|欲扣禅扉识道颜|秋草路边人迹断|已随流水下青山
钓船闲倚落星湾|飞瀑高悬紫翠间|风雨不来云气净|绝胜湖里看庐山
莫为穷愁赋七歌|会须终日饮无何|人间佳士由来少|世上浮名未足多
蜀栈凌云不见行|剑门烟树最关情|君家正在鱼凫国|出尽平川是锦城
曹公智计世无双|席捲南来孰敢当|浊浪翻江迷赤壁|谁知犹有一周郎
近来灵鹊语何疏|独凭栏干恨有殊|一夜绿荷霜剪破|赚他秋雨不成珠
平生亲爱独诸晁|叔也相亲共寂寥|半日不来须折简|暂时相远定相招
夜永霜浓睡不成|团栾儿女话无生|金莲妄想消除尽|一碗松肪彻晓明
何处青山不是山|天机活活水云间|老夫高坐天峰阁|花里柴门自不关
积阴雨脚乱如麻|白鹭窥鱼立浅沙|怪底主人慵下钓|前溪两岸尽渔家
圣学渊宏百世师|六宫薰习喜文词|睿思传出宸章丽|院院珠装御制诗
茅屋无金可满籯|湖边小艇却堪撑|纵无介甫鱼羹饭|也学东坡饱菜羹
议论风生神采端|一身不保更论官|泉台此恨谁能诉|雪涕空山白日寒
五年花下醉骑行|临卖回头嘶一声|项籍顾骓犹解叹|乐天别骆岂无情
兴发英山秋思催|船邀石丈访云隈|当杯满壁岩峦气|似带江声送雨来
侍辇观花上苑春|太皇宣索凤笙频|如今犹记当时曲|对谱闲教小内人
菊栽许送定如何|庭下不堪秋草多|九日无花更无酒|便携藜杖直相过
白菘肥脆真佳品|紫芥蒙茸亦可人|环舍满畦多且旨|寒儒专享未为贫
未偶凶渠那便击|已逢昭代不须还|子猷老去身无用|拄颊朝来稳看山
中秋佳月去年同|卧病还应记此翁|不但婵娟千里共|客游俱在大江东
凄风洛下同羁思|迟日棠阴得醉歌|自笑与君三岁别|头衔依旧鬓丝多
宝珠探妙得真宗|五色分明焕太空|解下连环竟超越|郁罗深处宴鸿濛
竹溪深处猿同宿|松阁秋来客共登|封径古苔侵石鹿|城中谁解访山僧
赤云叶叶挂林丘|道士黄尘没马头|隔水净坊人不到|抱崖竹柏暗藏秋
故里溪头松柏双|来时尽日倚松窗|杜陵隋苑已绝国|秋晚南游更渡江
油笠芒鞋筇一枝|晚秋天气半春时|雨多樵径行人少|山崦青红叫画眉
淘漉沟源筑野塘|满坡烟草卧牛羊|今年且喜输官办|豆荚繁多粟穗长
宫钟能亮野烟疏|却好连村带郭居|欲借武昌楼上月|一观老子兴何如
弦歌声歇几周星|香火千年寄皖城|善治未题明道墓|瓣香聊识惠连情
梨花院宇十分春|一片飞花减一分|不似山翁头上发|年年添雪上黟云
残灯熠熠露萤明|落叶萧萧寒雨声|堪笑衰翁睡眠少|小诗常向此时成
婺星光映五云车|花里裁班进紫霞|况是轩辕峰下住|容城分得灶中砂
查阜前头雊雉肥|一飞白羽锦离披|辕门竞为将军贺|帖帖海波无是非
北风吹雪满汀洲|欲折梅花不自由|无限离情渺难寄|题诗更上一层楼
甫里薄田汾曲庐|儿曹堪垦亦堪居|惟应水竹并风月|尚属先生未属渠
正德英名已播传|南征北剿敢当先|平生威武安天下|永镇江山万万年
百万胡儿犯大朝|奔南狩北恨迢迢|我非办得中兴事|一点英灵死不消
春光一去不重来|日日登山望九垓|岸虎水龙俱寂寞|高皇弓剑几时回
小瓶春色一枝斜|天下无双独此花|冰玉精神霜雪操|寂寥相对是仙家
泛泛枫湖十里中|薄云细浪夜初融|月明会听双龙起|我欲骑之到海东
花枝连属胜丹青|叠嶂层峰立翠屏|汲引飞泉来玉甃|璇题因缮迸泉亭
谢傅秋凉阅管弦|徒教贱子侍华筵|溪头正雨归不得|辜负东窗一觉眠
练长谁涴墨淋漓|年少偏令太守知|他日王孙求草圣|莫将疏懒傲当时
行行抚事念前贤|修竹祠西碧嶂前|不复船归下双鹤|空缘酒渴酌寒泉
顷刻苏枯不费工|老夫何苦卧龙公|萧萧金凤枝头雨|一夜花开无数红
避人忽起鸣衣桁|掠水飞来立钓矶|静处欲留看不足|翠光点破夕阳归
仙人喜作狡狯事|幻此溪声成雨声|我听以心非以耳|是溪是雨本分明
一竿潇洒玉玲珑|湘圃淇园在眼中|过客莫嫌枝叶少|才多枝叶便多风
薜萝垂户闭云烟|永谢区中未了缘|待得三秋明月夜|青松影里弄寒泉
裂麻已沮延龄相|抗疏能全陆贽生|为国重轻关一语|谁云七载噤无声
